DE AVONTUREN VAN PINKELTJE door DICK LAAN (1939).


I. Pinkeltje

Alle grote mensen zeiden, dat het erg - erg - slecht weer was en dat ze
het nog nooit zo hard hadden zien regenen.
De hele lucht zat vol met dikke, zwarte wolken en er was ook een
heleboel wind en die wind maakte in het water van de vaart heel grote
golven.
"Brrrr," zeiden alle mensen, "we blijven maar binnen" en de moeders
zeiden tegen de kinderen:
"Gaan jullie maar lekker in huis spelen, want als je buiten komt, worden
jullie door en door nat..."
Maar in de vaart dreef een groot groen blad, het leek wel op een
kastanjeblad en het dreef maar hobbeldebobbel over het water voort,
geduwd door de wind.
Op dat kastanjeblad zat een heel - heel - klein mannetje met een blauw
puntmutsje op, in een rood hemdje en een blauw broekje. Dat mannetje 
had een witte baard en het heette... "Pinkeltje".
Hoe Pinkeltje daar maar op dat kastanjeblad kon zitten zonder er af te
vallen?... Dat kwam, omdat hij heel - heel - klein was, net zo klein als
jullie pink.
Toch was Pinkeltje erg bang, dat hij van het blad af in het water zou
vallen en daarom hield hij zich erg stevig vast. -
"- O - o - o -" zuchtte Pinkeltje, "wat is dat een vreeslijke storm en
wat ben ik akelig nat! Waar zou ik toch wel terecht komen, ik zit nu al
zo heel veel dagen op dit blad, en ik krijg erge honger ook." -
Wat was er nu wel gebeurd, denken jullie? En hoe was het gekomen, dat
Pinkeltje daar maar op dit blad verder dreef?
Pinkeltje had gewoond in een land, heel ver weg, in een groot bos met
heel veel mooie bomen. Op een keer was hij in een kastanjeboom geklommen
tot bijna boven in... Maar... daar kwam opeens een heleboel wind.
"Fie-ie-up! - fie-ie-up! - fie-ie-up!" - blies de wind door de takken en
Pinkeltje was bijna weggeblazen door de wind, maar hij greep zich nog
net vast aan een groot kastanjeblad.
"Fie-ie-up! fie-ie-up! fie-ie-ie-up!" blies de wind weer, en al harder
en harder... o - o - daar trok de wind het kastanjeblad, waaraan
Pinkeltje zich vasthield van de boom en... daar vloog Pinkeltje met het
blad door de lucht.
"Help! - help! - help!" - riep het arme Pinkeltje, maar niemand hoorde
zijn kleine stemmetje en voort - voort - voort - vloog Pinkeltje op het
kastanjeblad, heel hoog door de lucht.
Pinkeltje vloog over bomen heen, over weilanden, over huizen, over
boerderijen, over dorpen, over steden, over kerken - en aldoor ging het
maar verder, voort geblazen door die stoute wind. En Pinkeltje was bang, 
vreeslijk bang. Toen begon het opeens heel hard te regenen en al die 
waterdruppels maakten dat het kastanjeblad heel nat en zwaar werd, 
en het viel al lager en lager en kwam al dichter en dichter bij de grond 
en toen... toen zag Pinkeltje opeens een heel breed water en toen..., 
o, wat werd die Pinkeltje toen bang! Hij kneep zijn ogen helemaal stijf 
dicht en... plof!... daar viel het kastanjeblad in het water. 
En Pinkeltje zat er nog steeds op... Zo kwam het, dat Pinkeltje daar 
nu op het water dreef...
Maar daar kwam een bocht, en daar zag Pinkeltje heel veel bomen aan de
kant staan. Het kastanjeblad dreef naar de kant en "boms" - daar bleef
het blad liggen. Gauw klom Pinkeltje nu op de kant en ging daar even
zitten. Och - och - wat was die Pinkeltje moe!
Maar, wat was dat nu weer? Daar zag Pinkeltje twee heel lange, rode
poten aan komen stappen door het gras en toen een heel lange snavel, die
zo maar heel dicht bij hem kwam.
"Pas op! Pas op! mijnheer Ooievaar!" riep Pinkeltje.
"Wie roept mij daar?" zei de ooievaar.
"Ik, Pinkeltje," riep Pinkeltje.
Mijnheer Ooievaar keek erg verbaasd naar dat kleine, kleine mannetje.
"Zeg eens, klein mannetje, waar kom jij zo vandaan?"
"Van heel, heel ver, mijnheer Ooievaar."
"En waar moet je nu naar toe, klein mannetje?"
"Dat weet ik niet, liefst naar mijn eigen bos, maar dat is vreeslijk
ver," zuchtte Pinkeltje.
"Nu," zei mijnheer Ooievaar, "hier dichtbij is ook een groot bos en daar
wil ik je wel naar toe brengen."
"Heel graag, mijnheer Ooievaar!" zei Pinkeltje.
Daar pakte mijnheer Ooievaar Pinkeltje in zijn snavel en
"Klap-klap-klap" klapten zijn vleugels en weg vloog hij met Pinkeltje,
hoog de lucht in.
Al heel spoedig waren ze bij het grote bos en in een hoge boom was het
nest van mijnheer Ooievaar.
"Klepperde-klepperde-klepperdeklep."
Dat was mevrouw Ooievaar, die dadelijk aan mijnheer Ooievaar vroeg, wat
dat voor een klein mannetje was.
"Dat is Pinkeltje," zei mijnheer Ooievaar, "en hij komt van heel, heel
ver."
Nu was Pinkeltje, omdat hij zo nat was, heel erg koud geworden. Maar
mevrouw Ooievaar zei: "Kom maar hier onder mijn vleugel zitten, dan word
je weer droog en warm."
Dat deed Pinkeltje en hij sliep de hele nacht bij de familie Ooievaar.
En zo kwam Pinkeltje, het oude, kleine mannetje, in het bos bij de stad,
en hij zou er nog een heleboel beleven. Dat begon al de volgende morgen.
"Pinkeltje," zei mijnheer Ooievaar, "mijn vrouw en ik gaan op reis, dus
we zullen je maar op de grond brengen."
"Alstublieft, mijnheer Ooievaar," zei Pinkeltje.
Voorzichtig pakte mijnheer Ooievaar Pinkeltje op en vloog met hem naar
beneden, zette hem op de grond en zei: "Dag Pinkeltje, ik hoop, dat je
gauw een mooi huisje zult vinden."
"Dank U wel, mijnheer Ooievaar," zei Pinkeltje, "en goede reis."
En toen wandelde Pinkeltje het bos verder in, op zoek naar een huisje.


II. Pinkeltje en de molshoop

Toen mijnheer Ooievaar Pinkeltje op de grond had gezet, wandelde
Pinkeltje naar het grote bos.
O! o! wat waren het allemaal reusachtig grote bomen. Pinkeltje dacht:
"Zou ik daar nog een huisje kunnen vinden om in te wonen, het behoeft
maar een heel, heel klein holletje te wezen."
Wacht, daar zag Pinkeltje een hoopje zand boven de grassprietjes
uitsteken. Daar wilde Pinkeltje boven op klimmen en dan eens rondkijken.
Met zijn handjes en voetjes klauterde Pinkeltje tegen de zandberg op en
net was hij helemaal boven toen... ineens de molshoop (want dat was het)
inzakte en Pinkeltje mee naar beneden deed vallen, helemaal onder het
zand.
Wat schrok die arme Pinkeltje daarvan! Hij lag voorover onder al dat
zand, het was er pikdonker.
"Och, och," zuchtte Pinkeltje, "daar zal ik wel nooit, nooit meer
uitkomen."
Zo lag Pinkeltje een hele tijd onder het zand, alleen zijn hoofdje en
armpjes kon hij nog goed bewegen.
"Dat is mal," dacht Pinkeltje, "ik kan nog ademhalen," en voorzichtig
probeerde hij of hij kon kruipen. Gelukkig, dat ging. Na een poosje
stond Pinkeltje in een holle ruimte, maar het was er helemaal donker. 
Opeens zag hij heel, heel ver weg, een klein, heel klein lichtje en 
dat lichtje kwam hoe langer hoe dichter bij.
Pinkeltje wist eerst niet wat het zijn zou, maar toen ineens zag hij
het... Dat lichtje was een glimworm. Toen de glimworm vlak bij was,
bleef hij stil staan en keek naar Pinkeltje.
"Wat doe jij hier, klein mannetje?" vroeg de glimworm, "en wie ben je?"
Nu was Pinkeltje al vreeslijk oud, zo oud, dat hijzelf niet meer wist,
hoe oud hij was en daarom kon hij alles verstaan, wat de beesten en
dieren vertelden en hij kon ook met hen praten.
"Ik ben Pinkeltje," zei Pinkeltje, "en ik ben hier in gevallen."
"Ik ben Goudlampje," zei de glimworm, "en ik ben blij, dat ik je helpen
kan, ga maar achter me lopen, dan breng ik je wel naar de familie
Graafpootje, de mollen. Die wonen een heel eind verder aan het einde van
deze gang."
"Alsjeblieft, Goudlampje," zei Pinkeltje.
Goudlampje verlichtte met het lampje op zijn kopje de lange gang onder
de grond, die mijnheer Graafpoot had gemaakt, en zo liep Pinkeltje
achter Goudlampje aan.
"Weet je Pinkeltje," zei Goudlampje, "de hele familie Graafpootje kan
niet zien."
"Wat akelig," zei Pinkeltje.
"Dat is zo erg niet," antwoordde Goudlampje, "want als je altijd onder
de grond woont, in donkere gangen, dan behoef je ook niet te zien; maar
ze hebben heel goede oren om mee te horen."
Dat merkte Pinkeltje al gauw, want toen ze een paar minuten gewandeld
hadden, klonk er uit de verte van de gang een zware stem, die riep:
"Wie komt daar door mijn gang aanwandelen?"
"Dat is Pinkeltje," riep Goudlampje, "die is in de gang gevallen."
Even later zag Pinkeltje een groot hol aan het eind van de gang en daar
zaten Vader en Moeder Graafpootje met wel acht kleine kindertjes
Graafpootje.
Gauw vertelde Pinkeltje, wat er gebeurd was en vroeg of ze hem niet weer
naar boven wilden brengen.
Dat wilde mijnheer Graafpootje wel doen, maar eerst liet hij Pinkeltje
zijn hele huis zien.
Achter elkaar wandelden eerst mijnheer Graafpootje, dan Pinkeltje en dan
Goudlampje. Goudlampje verlichtte het hol, Pinkeltje zag, dat alle acht
de molletjes netjes op een rij zaten te eten en mevrouw Graafpootje zat
er bij en luisterde of ze niet kibbelden, want wie stout was, kreeg van
mevrouw Graafpootje een tik op zijn snuitje. Toen wandelden ze door een
ronde gang, die schuin naar boven liep en kwamen in een ander hol.
"Hier is de slaapkamer," zei mijnheer Graafpootje, "rechts slapen al de
kindertjes en links wij," en weer kwamen ze in een ander holletje.
"Hier zitten we na het werk," zei mijnheer Graafpootje, "en dan
vertellen we de kinderen verhaaltjes voor ze naar bed gaan."
"Dat is aardig," zei Pinkeltje, "en komt U nooit boven de grond?"
"Bijna nooit," zei mijnheer Graafpootje, "want hier, onder de grond
vinden we van alles om te eten en wat lekkere worteltjes van planten.
Maar nu zal ik je naar buiten brengen."
Weer liep Pinkeltje achter mijnheer Graafpootje aan, heel lange gangen
door. Daar opeens zag Pinkeltje licht in de verte.
"Ik ruik de uitgang," zei mijnheer Graafpootje. Maar opeens bleef hij
doodstil staan.
"Wat is er?" vroeg Pinkeltje.
"Ssst!" zei mijnheer Graafpootje, "hoor eens..."
En toen hoorde Pinkeltje. "Waf! Waf! Waf!"
Goudlampje deed gauw zijn lantaarntje uit.
"Waf! Waf! Waf!"
"Wat is dat?" vroeg Pinkeltje.
"Dat is de hond van den boswachter," fluisterde mijnheer Graafpootje, 
"die is altijd boos op me, omdat ik van die hopen zand maak."
"Waf! waf! waf!"
Daar zag Pinkeltje een lange hondepoot in het hol komen, en toen de
snoet van de hond.
"Gauw, gauw, gauw!" riep mijnheer Graafpootje. "Pinkeltje pak mijn
staart maar beet en Goudlampje, kruip maar op mijn rug," en weg holde
mijnheer Graafpootje, terug de gang weer in.
Pinkeltje holde achter hem aan, zich stevig vast houdende aan de staart 
van mijnheer Graafpootje. Het werd helemaal donker, maar gelukkig 
stak Goudlampje toen zijn lantaarntje weer aan.
Ze holden door een heleboel gangen tot mijnheer Graafpootje zei: "Ziezo,
nu zijn we voor een andere uitgang en die weet de hond niet."
Pinkeltje zag een rond gat en daardoor scheen de zon.
Hij nam afscheid van mijnheer Graafpootje en Goudlampje en klom de
donkere gang uit.
"He, he," zuchtte Pinkeltje, toen hij buiten stond, "ik ben toch maar
blij weer boven de grond te zijn in het mooie bos."


III. Pinkeltje vindt een huisje

Pinkeltje stond in het grote bos, vlak bij een mooie, dikke boom. En nu
dacht Pinkeltje: "Ik moet wat eten en dan een huisje zoeken, maar eerst
wil ik wat eten."
Nu stonden er vlak bij Pinkeltje een heleboel mooie blauwe bloemetjes.
Pinkeltje ging op zijn teentjes staan en kon dan net in die bloemen
kijken. Daar zag hij onder in elke bloem een prachtige, gele druppel,
die heel zoet rook.
"Ha! lekker!" dacht Pinkeltje, "dat is honing!" En met z'n kleine hand,
pakte hij de druppel honing en likte die op.
"Heerlijk! Heerlijk!" riep Pinkeltje, "dank je wel, lieve bloem, dat je
die lekkere, zoete honing voor mij bewaard hebt."
Gauw liep Pinkeltje nu naar een andere bloem en ook daar vond hij weer
een druppel honing.
"Zoem! Zoem! Zoem! Zoem!" hoorde Pinkeltje opeens en floep, daar zat een
grote, dikke bij, die ook erg veel van honing hield, vlak voor Pinkeltje 
op een andere bloem. De bij keek met grote, boze ogen naar Pinkeltje.
Wat schrok Pinkeltje daarvan.
"Wat snoep jij daar van mijn honing?" zei de bij boos.
"Ik had erge honger, mijnheer de Bij en daarom at ik wat van die
honing."
"Wil je wel eens gauw maken, dat je weg komt," riep de bij nog bozer, 
"of ik zal je een flinke prik geven, dat je heel hard "au!" roept."
Maar wat was dat?
Daar viel opeens een groot wit ding naar beneden en net over de bij
heen. Pinkeltje schrok vreeslijk en kroop gauw weg onder de wortel van
een boom.
En wat was er nu gebeurd?
Heel, heel voorzichtig was een klein jongetje komen aanstappen met een
wit netje aan een stokje. En dat witte netje had het jongetje nu ineens
over de bij heengegooid.
"Zoem - zoem - zoem - zoem - zoem - ik ben gevangen, zoem - zoem - zoem
- laat me er uit - help! help! help!" riep de bij.
Het jongetje was in het gras gaan zitten en zei: "Straks stop ik jou,
bijtje, wel in mijn grote doos en dan neem ik jou mee naar huis."
Pinkeltje kon de bij horen huilen, zo'n verdriet had de bij, dat hij
gevangen was. Maar daar zag Pinkeltje van onder de boomwortel, dat het
jongetje opstond om de doos te halen.
Zo gauw hij kon, kroop Pinkeltje naar het witte netje en tilde het aan
een kant in de hoogte.
"Vlug! vlug!" riep hij, "klim er onderuit!"
Dat deed de bij, maar daar kwam het jongetje al weer aan.
"O, o," riep de bij, "ik kan nog niet vliegen, want mijn vleugeltjes
doen nog pijn van het net"...
"Geef me dan maar gauw een pootje," zei Pinkeltje, "dan trek ik je wel
met me mee onder de boomwortel."
En net hadden Pinkeltje en de bij zich verstopt onder de boomwortel,
toen het jongetje zag, dat de bij weg was.
Pinkeltje en de bij bleven heel stil zitten, net zo lang tot het jongetje 
was weggelopen en toen zei de bij tegen Pinkeltje:
"Wie ben je eigenlijk?"
"Ik ben Pinkeltje," zei Pinkeltje, "en ik kom van heel ver weg."
"En ik ben Honingsnuitje," zei de bij "en ik dank je wel, dat je me 
geholpen hebt en je mag zoveel honing eten, als je maar wilt hoor."
"Dat is lief van je, Honingsnuitje," zei Pinkeltje, "maar weet je ook
soms een huisje voor me?"
"Neen," zei Honingsnuitje, "dat weet ik niet. De bijenkorf is wel erg
groot, maar daar zijn zoveel broertjes en zusjes van me in, dat jij er
niet meer bij kan. Maar weet je wat ik doe? Ik zal aan Knaagtandje, het
eekhoorntje, vragen, of hij een huisje weet." En weg vloog
Honingsnuitje.
"Ja," dacht Pinkeltje, "nu moet ik hier wel op Honingsnuitje en
Knaagtandje wachten," en daarom ging Pinkeltje maar lekker lui in het
gras zitten - en toen... toen, viel Pinkeltje in slaap.
"Frrrt - frrrt - frrrt" - daar sprong van tak op tak door de bomen
Knaagtandje met zijn prachtige, bruine pluimstaart en zijn spitse kopje.
"Zoem - zoem - zoem" - vloog Honingsnuitje naast hem.
"Waar zit Pinkeltje nu?" vroeg Knaagtandje.
"Hij moet hier bij deze boom zitten," zei Honingsnuitje.
Knaagtandje zat boven in de boom en keek naar beneden.
"Kijk, kijk, kijk," riep Honingsnuitje, "daar zie ik een klein blauw
mutsje in het gras." En nu zag Knaagtandje het ook.
"Wacht maar," zei Knaagtandje, en vlug knabbelde hij een klein takje af 
en liet dat naar beneden vallen.
Boms! daar viel het takje juist boven op het blauwe mutsje van Pinkeltje.
Wat schrok die Pinkeltje, hij sprong overeind en keek verschrikt om zich
heen.
"Ha! Ha! Ha!" lachte Honingsnuitje, "Pinkeltje, ben je wakker?"
"Gelukkig dat jij het bent, Honingsnuitje," riep Pinkeltje. "Ik dacht,
dat er een boom op me viel."
"Honingsnuitje," zei Pinkeltje, "heb je een huisje voor me?"
"Ja hoor," riep het bijtje, "en wat een aardig huisje ook."
"Frrrt-Frrrrt-Frrrrt -" daar kwam het eekhoorntje uit de boom naar
beneden wippen.
"Dag Pinkeltje," zei het eekhoorntje, "ik heet Knaagtandje en ik heb een
heel mooi holletje voor je in een boom met een hele boel lekker eten en
daar mag jij van mij altijd blijven wonen."
Dat vond Pinkeltje zo lief van Knaagtandje, dat hij hem een heel dikke
zoen op zijn zwarte snoetje gaf.


IV. Hoe Pinkeltje in het grote huis kwam

Pinkeltje deed zijn mondje wijd open en gaapte heel erg.
"Wat heb ik een tijd geslapen," dacht Pinkeltje.
"Kom," dacht Pinkeltje, "laat ik eerst eens een pijp opsteken," en uit
zijn broekzak haalde hij een heel, heel klein pijpje, zo klein, dat je
het haast niet kon zien.
"Morgen," dacht Pinkeltje, "ga ik wandelen." Maar och, och, daar zou
niets van komen, want daar kwamen vier grote mannen met bijlen en die
begonnen de boom, waarin Pinkeltje woonde, om te hakken.
"Bom! Bom! Bom!" sloegen de bijlen tegen de boom.
"He!" schrikte Pinkeltje, "wat is dat?" en heel voorzichtig keek hij
eens uit zijn holletje. O, o, wat schrok hij toen! Nu gingen ze zijn
boom omhakken en hij kon er niet meer uitklimmen ook!
"O, o, wat moet ik doen!" En toen werd hij erg bang en kroop weer terug
in zijn holletje.
Opeens begon het vreeslijk te kraken! "Krak! Krak! Krak! Krak!"
Pinkeltje drukte zijn kleine handjes tegen zijn oortjes en verloor van
schrik zijn pijp uit zijn mondje. En toen... toen ging heel het holletje
scheef, want de mannen trokken de boom omver. En Pinkeltje rolderdetolde
rond in zijn holletje, en stootte zijn neusje tegen de kant.
En de mannen zeiden: "Ziezo, nu moet de boom op de wagen en dan brengen
we hem naar de stad."
"Hobbeldebobbel, hobbeldebobbel", reed de wagen over de straat.
Pinkeltje hield zich maar stevig vast aan de kanten van zijn holletje en
telkens zuchtte hij: "Waar ga ik nu naar toe, waar ga ik nu naar toe!"
Voorzichtig gluurde hij eens uit zijn holletje. Wat zag hij daar? Heel
grote huizen, allemaal naast elkaar. Het werd al donker ook, maar dat
vond Pinkeltje wel prettig, want dan zagen de vier mannen hem niet. Heel
voorzichtig kroop hij wat meer uit zijn holletje, maar toen... gebeurde
iets heel ergs - de wagen bomde tegen een grote steen en Pinkeltje rolde
uit het holletje, en viel langs de boom, zo maar op de straat!
Och, och, wat schrok dat arme Pinkeltje en daar stond hij dan helemaal
alleen in die grote, grote straat met al die grote huizen om hem heen.
"Tip - tip - tip." Wat was dat? Grote regendruppels vielen boven op
Pinkeltje, toen begon het harder te regenen en het werd erg donker.
O, o, wat werd die arme Pinkeltje nat! Aan zijn mooie blauwe puntmuts 
hing een dikke regendruppel. Zijn schoentjes waren nat, en zijn rode 
jasje was ook nat. Pinkeltje liep maar gauw op zijn kleine voetjes 
naar de kant bij een groot kelderraam en hier ging Pinkeltje zitten en 
de traantjes liepen over zijn wangetjes...
"Waarom huil je, klein mannetje?" piepte opeens een stemmetje. Pinkeltje
keek gauw, wie dat zei en daar zag hij een aardig grijs muisje.
"Ze hebben de boom in het bos, waarin ik mijn holletje had, omgehakt!"
snikte Pinkeltje.
"Wie ben je dan?" vroeg het muisje.
"Ik ben Pinkeltje," zei Pinkeltje met z'n klein stemmetje, "en nu weet
ik niet meer, waar ik wonen moet."
"Wil je bij ons wonen, Pinkeltje?" vroeg het muisje. "Ik heet Knabbeltje
en ik woon daar in dat grote huis met nog vier muizenbroertjes."
"Erg graag," zei Pinkeltje.
"Nu, klim dan maar op mijn rug en houd je maar stevig vast aan mijn
oortjes," zei Knabbeltje.
Vlug klom Pinkeltje nu op de rug van het muisje en "rrrt - rrrt - 
rrrt -" weg rende Knabbeltje.
O, o, wat ging dat hard! Pinkeltje moest zich goed vasthouden, hij werd
er duizelig van.
Knabbeltje wipte door een klein gaatje in de deur het grote huis binnen
en ging toen een heel lange donkere gang door, weer door een klein
gaatje en daar was Pinkeltje in een aardig holletje, met nog vier 
andere muisjes. Toen hij uit het holletje keek, zag Pinkeltje in een 
kamer en daarin zag hij een Vader en een Moeder met twee kleine meisjes 
en een klein jongetje, die allemaal om de tafel zaten. Het was lekker 
warm en droog in het holletje bij de muisjes.
"Wil je bij ons blijven wonen, Pinkeltje?" vroegen de muisjes.
"Wat graag," zei Pinkeltje, "maar ik ben zo nat en koud."
Toen gingen de muisjes heel dicht tegen hem aan zitten, en werd
Pinkeltje lekker warm en sliep gauw in. Zo kwam Pinkeltje in het 
grote huis te wonen.


V. Pinkeltje en Sint Nicolaas

Het muizenholletje, waarin Pinkeltje woonde, was achter de plint van de
huiskamer en vlak naast de etenskast. Nu had Pinkeltje gezien, hoe op
een avond bij de haard een grote stoel werd klaar gezet en hoe alle drie
de kindertjes hun Zondagse kleren aan hadden en ook Vader en Moeder.
Pinkeltje was erg nieuwsgierig, waarom ze allemaal zo mooi waren en zat
daarom met zijn gezichtje vlak voor het muizengaatje.
Opeens hoorde hij, hoe alle drie de kindertjes begonnen te zingen:
"Zie ginds komt de stoomboot,
Uit Spanje weer aan,
Hij brengt ons Sint Nicolaas, ik zie hem al staan,
Hoe huppelt zijn paardje het dek op en neer,
Hoe waaien de wimpels al heen en al weer."
Pinkeltje vond, dat de kinderen erg mooi zongen en hij hoopte maar, 
dat ze nog meer zouden zingen.
Doch daar ging op eens heel langzaam de kamerdeur open en kwam er een
heel, oude man binnen, met een lange, witte baard. Hij had een mooie,
rode mantel aan en een hoge rode muts op. Hij liep wat voorover,
leunende op een lange stok met een gouden krul er boven aan.
Pinkeltje vond het dadelijk een heel lieve, oude man, met erg
vriendelijke ogen... Maar toen schrok hij vreselijk, want achter dien
ouden man zag hij een pikzwarten man. Die zwarte man had een blauwe muts
op, een rode blouse aan en een zwart met geel gestreepte korte broek en
vuurrode kousen aan. Op zijn rug droeg hij een grote zak. Pinkeltje werd
erg bang voor dien zwarten man, maar toen zag hij, dat deze ook erg
vriendelijk keek.
"Dag Sint Nicolaas. Dag zwarte Piet," zei de Vader van de kindertjes. Ze
gaven hun nu allemaal een hand. En nu wist Pinkeltje, dat dit de lieve,
goede Sint Nicolaas was. Sint Nicolaas ging in de grote stoel bij de
haard zitten en vroeg:
"Zijn alle kindertjes hier zoet geweest?"
"Ja Sint Nicolaas," antwoordde de Moeder, "ze zijn allemaal zoet
geweest."
Toen zei Sint Nicolaas tegen het kleinste meisje: "Kan jij wel een
versje voor me opzeggen?"
En dadelijk deed ze dat. Pinkeltje vond dat ze het zo lief deed, dat hij
er tranen van in z'n ogen kreeg.
Toen het uit was, klapte hij heel hard in zijn handjes, gelukkig maar,
dat zijn handjes zo klein waren, daardoor hoorde niemand het, want
anders hadden ze hem nog gevonden in zijn muizenholletje.
En nu vertelde Sint Nicolaas, dat hij uit Spanje kwam, hij was helemaal
komen rijden op z'n mooi wit paard. Pinkeltje vond het zo'n prachtig
verhaal, dat hij uit z'n holletje kroop en heel, heel voorzichtig onder
de stoelen en kasten door, naar die lieve Sint Nicolaas liep. Hij kroop
tussen een plooi van z'n mantel omhoog tot hij vlak bij de baard was.
Hij wilde nog meer zien, en toen... toen verstopte hij zich in die
mooie, witte baard. Hij zag nu, hoe alle kinderen voor Sint een versje
zongen, dat ze helemaal niet bang waren, en dat ze allemaal van zwarte
Piet een cadeautje kregen. Maar toen... toen gebeurde er iets
vreeslijks! Net toen Pinkeltje weer naar z'n holletje terug wou, stond
Sint Nicolaas op. Pinkeltje greep zich stevig vast aan de baard en ging
een heel eind de lucht in. Wat was Pinkeltje bang en z'n kleine handjes
klemden zich stevig vast aan die grote baard. Gelukkig zat hij aan de
achterkant en konden de kindertjes en de Vader en de Moeder hem niet
zien. Hij zag nu, hoe Sint Nicolaas allemaal goedendag zei. Toen
wandelde hij met Pinkeltje in z'n baard naar buiten!
Toen werd Pinkeltje zo bang, dat hij met zijn piepstemmetje riep:
"Sinterklaas, Sinterklaas, wacht asjeblieft even."
"Wat hoor ik daar?" zei Sint Nicolaas tegen Pieter.
"Dat weet ik niet, Sint Nicolaas, 't is net de stem van een oud
mannetje."
"Neen, Sinterklaas - ik ben het, Pinkeltje, ik ben stil in uw baard
gekropen, maar brengt U me alstublieft weer terug."
Sint Nicolaas keek naar zijn baard, en haalde met z'n grote hand
Pinkeltje er uit.
"Lieve Sinterklaas, brengt U me asjeblieft weer terug naar m'n holletje
bij de muisjes."
Toen lachte Sint Nicolaas en zei tegen zwarte Piet: "Hier, breng hem
maar gauw terug."
Pieter nam Pinkeltje in z'n zwarte hand, kroop vlug met hem door de
schoorsteen en zette hem weer heel zachtjes op de grond, dicht bij het
holletje.
En weet jullie, wat hij nog meer deed?
Hij gaf Pinkeltje twee grote pepernoten mee, voor hemzelf en de muisjes.
Pinkeltje was zo blij, dat hij Piet erg veel keren bedankte. En toen was
het groot feest in het muizenholletje en aten Pinkeltje en de muisjes
heerlijk van de pepernoten van Zwarte Piet.


VI. Pinkeltje en de houten beestjes

Pinkeltje zat met de vijf kleine, grijze muisjes in hun holletje achter
de etenskast.
"Wat is het stil in de kamer, he Pinkeltje," zei een van de muisjes.
"Ja," zei Pinkeltje met zijn piepstemmetje, "ik denk dat er niemand
thuis is, ik zal eens gaan kijken."
Heel voorzichtig stopte Pinkeltje zijn hoofdje door het muizengaatje en
keek langs de poot van de etenskast de kamer eens rond, maar de kamer
was helemaal niet leeg. Aan de tafel zag hij het kleine jongetje, dat
met een prachtige doos met mooie houten beestjes speelde.
"Kom jullie eens gauw kijken," zei Pinkeltje tegen de muisjes, "wat een
leuk rijtje houten beestjes het jongetje daar op de tafel heeft gezet.
Een koetje, een paardje, een olifant met een grote snuit, een schaapje,
o, en nog veel meer."
Toen alle beestjes mooi op een rijtje stonden, gaf het jongetje met zijn
handje een tik tegen een van de beestjes en "rrrt - rrrt - rrrt" rolde
de hele rij ondersteboven.
Pinkeltje en de muisjes moesten hierom zo lachen, dat Pinkeltje gauw
zijn mutsje voor zijn mond hield, anders had het jongetje hem misschien
nog gehoord.
Maar toch schrok Pinkeltje ineens, want daar viel de mooie olifant van
de tafel en toen... o, toen zag Pinkeltje, hoe het jongetje van de stoel
afklom om de olifant op te rapen, en Pinkeltje wilde roepen:
"Pas op! Pas op! jongetje, je stapt boven op de olifant," maar dat
durfde hij niet, omdat het jongetje dan zou weten, waar hun holletje
was. En hij zag, hoe de voet van het jongetje juist op de snuit van de
olifant trapte en "krak - krak - krak" - daar brak de snuit eraf.
Pinkeltje hield zijn handje voor zijn mondje van schrik. Het jongetje
pakte voorzichtig het olifantje op en toen hij zag, dat het kapot was,
begon hij ineens heel erg te huilen. En Pinkeltje vond het ook zo naar
voor het jongetje, dat er in zijn ogen ook kleine traantjes kwamen.
Toen kwam de moeder binnen en toen ze hoorde, dat de olifant stuk was,
keek ze ook heel verdrietig en samen pakten ze toen alle beestjes weer
in de doos.
Toen het al heel, heel laat was en alle mensen in het huis sliepen, zei
Pinkeltje tegen de muisjes:
"Weet je wat we doen? We gaan de snuit weer aan het olifantje lijmen,
wat zal het jongetje dan blij zijn, morgen."
En gauw kwamen ze uit het holletje en klommen op de tafel. En alle vijf
de muisjes met Pinkeltje, trokken aan het deksel van de doos, tot die
helemaal open was. Toen vroeg Knabbeltje, een van de muisjes:
"Pinkeltje, hoe moeten we dat nu doen?"
"In de kast," zei Pinkeltje, "daar staat de lijmpot, die moeten jullie
eens gauw gaan halen," en "wip, wip, wip," weg holden de muisjes naar de
kast. Pinkeltje tilde toen de olifant en de snuit uit de doos. 
De vijf muisjes droegen de lijmpot naar de tafel. Pinkeltje stopte het 
staartje van Grijshuidje in de lijm en streek er mee over de snuit 
van de olifant. Samen met Knabbeltje plakte hij de snuit weer aan 
de olifant vast.
"En nu gauw de lijmpot wegbrengen," zei Pinkeltje, "en dan gaan wij ook
slapen." De muisjes pakten de lijmpot op en brachten hem weer weg.
"Zie zo," zei Pinkeltje tegen de olifant, "nu moet je stil blijven
liggen, dan is morgen je snuitje weer helemaal heel."
Maar wat was dat! - Toen Pinkeltje weg wilde lopen, kon hij dat niet -
er was een druppeltje lijm op de tafel gevallen en daar was Pinkeltje op
gaan staan en nu was hij vastgeplakt aan de tafel!
"Knabbeltje! Grijshuidje! Zwartsnoetje! Kraaloogje!" riep Pinkeltje
verschrikt, "kom me gauw helpen!" Maar daar ging de deur open en kwam
Snorrebaard de poes binnenstappen en "floep! floep! floep! floep!" weg
waren de muisjes.
"Dag Pinkeltje," miauwde Snorrebaard, "wat doe jij op de tafel?"
"O," zei Pinkeltje, "ik heb eens in die doos met beestjes gekeken."
"Heb jij ook muisjes gezien, Pinkeltje?"
"Neen," zei Pinkeltje, want hij wist, dat Snorrebaard nooit lief was
tegen muisjes, "maar weet je Snorrebaard, in de keuken staat nog een
bakje met melk."
"Hum, hum!" zei Snorrebaard, "dan zal ik daar eens gaan kijken" en vlug
liep hij de kamer weer uit.
"Gauw, gauw, Knabbeltje! Grijshuidje! Zwartsnoetje! Kraaloogje en
Langstaartje!" riep Pinkeltje, "gauw, kom me halen!"
En de muisjes wipten vlug uit hun holletjes op de tafel. Pinkeltje bond
hun staartjes om zijn middel en toen riep hij: "Een, twee - drie!" - De
muisjes trokken allemaal tegelijk, en gelukkig, de lijm liet los.
En zo sleepten ze Pinkeltje gauw weer naar het holletje. En net waren ze
er in, toen Snorrebaard weer binnen kwam. Maar die zag nu geen Pinkeltje
meer en ook geen muisjes. En Snorrebaard dacht: "Pinkeltje is zeker naar
bed gegaan."
De volgende morgen hoorde Pinkeltje ineens het jongetje heel vrolijk
roepen: "Moeder! Moeder! kijk eens, het olifantje is weer heel! Hoe kan
dat nu, Moeder?"
De Moeder kwam aanlopen en met het jongetje bekeek ze de olifant en toen
zei ze: "Ik denk, dat de kaboutertjes het gedaan hebben." En toen riep
het jongetje heel hard: "Dank U wel, kaboutertjes."
En Pinkeltje was erg blij, dat het jongetje weer vrolijk was en gelachen
had, toen hij het olifantje weer heel zag.


VII. Pinkeltje in de sneeuw

"Rrrrt! Rrrrt! Rrrrt!" - heel hard kwam Knabbeltje het muizenholletje
binnen rennen, en bomde tegen Pinkeltje aan.
Pinkeltje rolde er helemaal van ondersteboven en zijn pijpje viel uit
zijn mond. Die arme Pinkeltje, wat was hij geschrokken!
"He," zei Pinkeltje tegen Knabbeltje, "waarom laat je mij zo schrikken!"
Maar Knabbeltje zei: "Voel eens aan mijn neusje, dat is helemaal koud,
want buiten sneeuwt het, en de kindertjes zijn bezig met een heel grote
sneeuwpop te maken."
"Dat wil ik dan ook wel eens zien," zei Pinkeltje, en heel voorzichtig
keek hij uit zijn holletje, de kamer in van het huis, waar hij en de
muisjes woonden. Pinkeltje zag niemand in de kamer, daarom liep hij gauw
naar het raam. Eerst klom hij op een voetenkussen en toen langs de poot
van een stoel tot op de stoel en toen op de vensterbank.
"Brrr, wat was het koud," vond Pinkeltje, maar dat kwam, omdat het raam
op een kier open stond.
"Weet je wat," dacht Pinkeltje, "ik kruip door het open raam op de
vensterbank, naar buiten."
En toen stond Pinkeltje in de sneeuw, want op de vensterbank lag wel een
vinger dik de sneeuw. Nu kon Pinkeltje de kinderen zien, het jongetje en
de twee meisjes. Ze rolden grote ronde sneeuwballen, die zetten ze dan
op elkaar tot het een echte sneeuwpop werd. Maar Pinkeltje kreeg koude
voetjes, dus stapte hij maar flink op de vensterbank.
Maar och, och, daar gleed Pinkeltje uit en viel voorover in de sneeuw op
de vensterbank en toen... gleed Pinkeltje ineens zo maar vanzelf vooruit
naar de rand van de vensterbank.
"Knabbeltje! Knabbeltje! kom me gauw helpen want ik val!" riep
Pinkeltje, maar Knabbeltje hoorde het niet, omdat hij in zijn warme
muizenholletje zat. En toen ineens, "plof, plof, plof," rolde de arme
Pinkeltje van de vensterbank in de tuin en helemaal onder de sneeuw.
"O! o! ik zie niets meer!" zuchtte Pinkeltje. En net wilde hij proberen
op te staan, toen hij voelde, hoe vreeslijk hij door elkaar geschud
werd, zodat de sneeuw helemaal om hem heen kwam te zitten. En toen was
het net, of hij door de lucht vloog.
"O, Grutje, o Grutje! wat gaat er nu met me gebeuren!" En "boem!"...
daar bomde Pinkeltje in de sneeuwbal ergens tegen aan. En weet jullie,
wat dat was?
Het jongetje had een flinke sneeuwbal gemaakt en die sneeuwbal tegen het
gezicht van de sneeuwpop geplakt, om den sneeuwman een mooie neus te
geven en in die sneeuwneus, daarin zat nu die arme Pinkeltje!
Maar dat wisten de kindertjes niet. De kindertjes dansten nu om den
sneeuwman en riepen:
"Sneeuwman, Sneeuwman, pak me dan, pak me dan!"
Maar de sneeuwman kon hen niet pakken, omdat hij alleen maar van sneeuw
was. En die arme Pinkeltje hoorde de kinderen zingen en hij kon niet uit
de sneeuwneus komen en toen huilde Pinkeltje heel kleine traantjes!
"Klap! klap! klap!" klapte de moeder in de handen en riep: "Kinderen!
Thuiskomen! Eten!"
En in het muizenholletje waren alle muisjes erg verdrietig, omdat
Pinkeltje er nog niet was.
"Weet je, wat we doen," zei Knabbeltje tegen Kraaloogje, Grijshuidje,
Zwartsnoetje en Langstaartje, "we gaan allemaal Pinkeltje zoeken," en ze
liepen gauw naar buiten.
"Pinkeltje! Pinkeltje! waar ben je?" riepen ze.
Maar Pinkeltje kon niets zeggen. En de muisjes riepen maar en klommen
overal heen of ze iets van Pinkeltje konden zien.
Kraaloogje was zelfs boven op den sneeuwman geklommen en wat zag hij
toen ineens... Uit de neus van den sneeuwman stak een heel klein, blauw
stukje van de muts van Pinkeltje.
"Komt eens gauw kijken!" riep hij tegen de andere muisjes.
"Daar is het mutsje van Pinkeltje!" En de muisjes klommen zo vlug ze
konden op den sneeuwman en dadelijk begonnen ze met hun pootjes de
sneeuw weg te krabbelen. En daar kwam het aardige gezichtje van
Pinkeltje uit de sneeuw.
"Wat ben ik blij, dat jullie me gevonden hebben," zei Pinkeltje, "haal
me er maar gauw uit."
Maar wat was dat... daar riep Grijshuidje ineens: "Snorrebaard! daar is
Snorrebaard!" en "floep! floep! floep!" weg holden de muisjes.
"Ho! Ho!" riep Pinkeltje verschrikt. "Ik kan nog niet alleen uit de
sneeuwneus komen!" Maar de muisjes waren weg.
"Trip, Trip, trip-trip"... heel voorzichtig stapte Snorrebaard, de poes,
door de sneeuw - en ineens zag Pinkeltje hem.
"Snorrebaard!" riep Pinkeltje van bovenaf.
"Wie roept mij daar?" miauwde Snorrebaard.
"Ik! Pinkeltje! Lieve Snorrebaard, ik zit in de neus van de sneeuwpop en
kan er niet uit."
"O, Pinkeltje," zei Snorrebaard, "ben jij het? Wat doe je daar in die
sneeuwneus?"
En Pinkeltje riep terug: "Ik ben er per ongeluk ingekomen, wil je me
helpen?"
"Natuurlijk, Pinkeltje," zei Snorrebaard en met zijn grote poot gaf hij
een harde klap tegen de sneeuwneus.
"Rommeldebommeldebom!" rolde de sneeuwneus met Pinkeltje op de grond.
"Ho! Ho!" riep Pinkeltje verschrikt, terwijl hij viel. Maar daar op de
grond gekomen, viel de neus uit elkaar en lag Pinkeltje tussen de
stukken sneeuw.
Met een sprong was Snorrebaard bij hem, pakte Pinkeltje voorzichtig op
en droeg hem gauw naar binnen tot vlak bij zijn holletje.
"Dank je wel, Snorrebaard," zei Pinkeltje, "wat ben ik blij weer in mijn
holletje te zijn."


VIII. Pinkeltje en de kerstboom

Pinkeltje keek van uit zijn holletje achter de etenskast in de grote
kamer. Pinkeltje had al een hele tijd zitten kijken, want op de tafel
stond een prachtige kerstboom, vol met mooie gekleurde kaarsen, ballen,
sterren, kransen en slingers van zilver.
Er was niemand in de kamer. Toen zei Pinkeltje met zijn klein
piepstemmetje tot een van de muisjes:
"Knabbeltje, ga je mee, die prachtige boom bekijken?" Nu, dat vond
Knabbeltje best. Pinkeltje klom op de rug van Knabbeltje, hield zich
stevig vast aan zijn staart en "rrrrts"... holde Knabbeltje over het
kleed, klom vlug op een stoel en sprong op de tafel.
Pinkeltje klapte in zijn handjes en riep: "Wat mooi! Wat mooi!
Knabbeltje, weet je wat we doen, we klimmen helemaal tot boven aan toe
in de boom, dan kunnen we alles nog veel beter zien." Samen klommen ze
toen in de boom en telkens riep Pinkeltje: "Kijk toch eens, wat een
prachtige rode bal!" Of:
"Kijk toch eens Knabbeltje, wat een heerlijke kerstkrans," en dan weer:
"Vind je de kaarsen niet mooi?" en toen: "O, o, kijk hier eens, wat een
mooie vliegmachine, helemaal van zilver!"
En Knabbeltje riep: "Ik vind die slingers zo erg mooi," en toen 
wandelde hij heel voorzichtig over zo'n slinger van de ene tak naar 
de andere.
"Pas op!" riep Pinkeltje verschrikt, "val niet naar beneden!"
Maar Knabbeltje lachte hem lekker uit, want muisjes kunnen immers zo
goed klimmen. En zo kwamen ze tot heel boven in de kerstboom. 
Daar hing een prachtige grote ster, van zilver...
Maar eensklaps gebeurde er iets vreeslijks! De kamerdeur ging open en de
vader van het huis kwam binnen. Pinkeltje schrok zo geweldig, dat hij
bijna uit de boom viel.
"Knabbeltje, Knabbeltje, wat moeten we doen?" riep hij heel zacht.
Knabbeltje schrok ook vreeslijk!
"Gauw Pinkeltje," riep hij, "ga gauw achter die zilveren slinger
zitten," en zelf kroop hij in een grote, witte bal. Pinkeltje verstopte
zich tussen de slingers en van hieruit zag hij, hoe de vader naar de
tafel kwam en met een lucifer alle kaarsjes begon aan te steken.
Pinkeltje bleef heel stil zitten en gluurde maar door al die zilveren
draden naar alles wat er gebeurde. Toen alle kaarsjes brandden riep de
vader, dat de moeder en de kindertjes binnen mochten komen.
"O, o," zuchtte Pinkeltje, "nu kan ik nooit meer weg, nu zullen ze me
vast vinden," en hij kreeg het erg warm, want een van de kaarsjes
brandde juist heel dicht bij zijn gezichtje.
Zachtjes riep hij: "Knabbeltje, ik krijg het zo warm!" En het muisje in
de bal piepte terug:
"Ik krijg het ook zo warm en het is hier zo benauwd!"
"Waren we maar nooit in de boom geklommen," zuchtte Pinkeltje.
Toen keek hij weer nieuwsgierig door de zilverdraden naar wat de 
kinderen deden. De moeder was voor de piano gaan zitten
en speelde een heel mooi vers en alle kinderen en ook de vader zongen
mee. Pinkeltje vond het zo mooi, dat hij alle warmte van de kaars
vergat. Maar een van de kaarsen hing wat scheef en er druppelde wat rood
kaarsvet af, eerst op Pinkeltjes muts en toen op zijn neus!
"Au! au!" riep Pinkeltje, hij liet van schrik zijn handjes los en toen... 
toen viel Pinkeltje naar beneden, van de ene tak op de andere. 
Opeens zag hij onder hem de kleine vliegmachine hangen.
"Bom!" daar viel Pinkeltje boven op de vliegmachine en toen... toen brak
het draadje, waarmee de vliegmachine aan de tak hing.
Pinkeltje werd vreeslijk bang en hield zijn handjes voor zijn ogen. Hij
voelde erg veel wind langs zijn gezichtje gaan. Heel voorzichtig keek
hij even, wat er gebeurde. En wat was dat? De vliegmachine vloog
door de kamer met Pinkeltje er op. Eerst vloog hij over de tafel met
cadeautjes en toen over een stoel en toen over een voetenkussen, waarna
hij op de grond terecht kwam. Pinkeltje durfde eerst niet kijken. Maar
ineens hoorde hij vlak bij zich roepen:
"Kom gauw hier Pinkeltje, kom gauw hier."
Heel voorzichtig keek hij op en zag dat de vliegmachine vlak voor het
holletje van de muisjes was blijven staan. Met een sprongetje was hij op
de grond en holde toen zo hard hij kon naar het muizengaatje. En net was
hij binnen, toen hij een der meisjes hoorde zeggen:
"O moeder, kijk eens, die mooie vliegmachine is van de boom gevallen."
Moeder raapte hem op, en bond hem weer aan de boom vast.
En de vier muisjes waren zo blij en Pinkeltje was ook zo blij, maar,
och, och, toen bedacht Pinkeltje opeens, dat Knabbeltje nog in de boom
zat! Toen waren ze erg verdrietig.
"O, o!" zuchtte Pinkeltje, "wat moet er nu van die arme Knabbeltje
worden" en angstig keken de muisjes en Pinkeltje door het gaatje van het
holletje naar de kerstboom. Soms zagen ze heel even het snuitje van
Knabbeltje uit de witte bal komen.
De kinderen waren erg blij met de cadeautjes van de kerstboom, maar toen
sloeg de klok negen uur en moesten ze allen naar bed. De vader blies de
kaarsjes uit en afgelopen was het feest. En de muisjes en Pinkeltje 
zaten stil bij elkaar, erg verdrietig omdat Knabbeltje er niet
was. Maar opeens kwam er een raar wit beest in het holletje. Wat
schrokken de muisjes en Pinkeltje daarvan. "Ga weg!" riepen ze
verschrikt, maar toen zei dat witte beest: "Ik ben Knabbeltje." En ja
heus, het was het muisje en het zag helemaal wit van de bal. Toen waren
ze allemaal zo blij, dat ze om Knabbeltje heen dansten. En toen poetsten
de vier muisjes Knabbeltje met hun staarten schoon, en ook Pinkeltje
hielp mee, met een heel klein borsteltje, waarna ze allemaal zo moe
waren, dat ze gauw gingen slapen.


IX. Pinkeltje en Wipstaart

"Ka! Ka! Ka!"
"Wat is dat nu?" zei Pinkeltje, die heerlijk achter in het
muizenholletje had geslapen en nu van dat geschreeuw wakker werd.
Pinkeltje werd nieuwsgierig en stapte naar het muizengaatje, om in de
kamer te kunnen zien.
Daar zag hij de vader en de moeder en de twee meisjes en het jongetje en
ze stonden allemaal bij het raam. Maar wie dat geluid maakte, dat kon
Pinkeltje niet zien.
"Ka! Ka! Ka! Ka!"
Wat was dat toch?
Snorrebaard, de poes, wandelde deftig door de kamer.
"Snorrebaard!" riep Pinkeltje heel zacht, "Snorrebaard, wat is dat toch
voor een raar geluid?"
Snorrebaard kwam naar het holletje en zei: "Dat is Wipstaart, de kleine,
zwarte kraai, die is hier zo juist aan komen vliegen."
"Kom, kinderen," zei de vader, "nu gaan jullie naar school en ik naar
het kantoor."
Toen ze allemaal weg waren, zag Pinkeltje Wipstaart nog op de
vensterbank bij het raam zitten en Wipstaart keek met nieuwsgierige,
kleine zwarte oogjes in de kamer.
Maar wat gebeurde er toen... Wipstaart vloog naar binnen en - o - grutje
- daar pakte hij een van de breipennen van de moeder beet en trok er
hard aan en... het breiwerk viel zo maar op de grond.
"Wil je dat wel eens heel gauw laten, Wipstaart!" zei Pinkeltje, en hij
liep gauw naar het breiwerk van de moeder.
"Wie zegt daar wat?" zei Wipstaart.
"Ik," zei Pinkeltje.
"Wat wil jij, klein mannetje!" en Wipstaart hipte op Pinkeltje toe.
"Je bent een heel ondeugende Wipstaart," zei Pinkeltje, "om het breiwerk
van de moeder zo in de war te maken."
Maar dat kon Wipstaart helemaal niet schelen en hij pakte toch weer een
breipen van de moeder. Maar nu pakte Pinkeltje gauw de andere kant en
samen trokken ze allebei zo hard ze maar konden, ieder aan een kant.
Maar toen werd Wipstaart boos, hij liet de breipen los en -
"hip-hip-hip" hipte hij op Pinkeltje toe en... "Pik!" daar pikte hij
Pinkeltje achter in zijn broekje.
"Au! Au! Au!" riep Pinkeltje verschrikt, en hij liep hard weg, maar
Wipstaart holde hem achterna om hem nog een paar flinke pikken te geven.
Pinkeltje werd zo bang, dat hij onder de kast kroop. Maar daar kwam
Snorrebaard aanstappen.
"Zeg eens Wipstaart, wil je Pinkeltje niet plagen."
En wat deed Wipstaart? Ineens deed hij "Pik!" in de staart van
Snorrebaard!
"Miauw!" riep deze en wilde Wipstaart een klap met zijn poot geven, maar
Wipstaart vloog boven op de tafel en lachte daar Snorrebaard uit.
Pinkeltje kroop onder de kast vandaan en liep gauw naar het holletje,
maar net was Pinkeltje bij de tafel of... "boem!" daar gooide die stoute
Wipstaart het melkkannetje om en alle melk liep over de tafel! en
"kletterdekletter" viel de melk van de tafel op de grond net op het
puntmutsje van Pinkeltje.
"O! O!" riep Pinkeltje verschrikt, want hij was nu opeens helemaal nat
en wit van de melk. En Wipstaart, die het zag, lachte maar.
"Ha-Ha-Ha, jou domme, domme Pinkeltje, om net onder die melk te gaan
staan."
Maar toen werd Snorrebaard heel erg boos, en wip! sprong hij op de tafel
en holde achter die stoute Wipstaart aan.
"Bom!" daar viel de peperbus om. "Pang!" daar viel een broodje van de
tafel. "Rinkel-dekinkeldekink!" daar viel een glas om en Wipstaart hipte
maar heen en weer en Snorre-baard probeerde hem een flinke mep met zijn
poot te geven.
"Tikkeldetikkel, tikkelde-tikkelde-tik-tik-tik!"
Wat was dat nu weer? Die stoute Wipstaart had een hele zak met chocolade
hagelkorreltjes omgegooid en die vielen nu allemaal op de grond en weer
op Pinkeltje.
Pinkeltje hield zijn handjes gauw boven zijn hoofdje, maar er kwamen er
zoveel, wel duizend en duizend en duizend en die vielen allemaal boven
op Pinkeltje en het werd een hele berg van chocola om die arme Pinkeltje
heen en ze plakten overal tegen aan, zodat Pinkeltje ook niet lopen kon.
"Tikkelde-tikkelde-tikkeldetik!" nog meer hagelkorrels vielen uit de zak
en het werd een berg van chocolade zo hoog, dat Pinkeltje er helemaal
onder verdween.
"Knabbeltje! help me toch," had Pinkeltje nog geroepen, maar Knabbeltje
hoorde het niet.
Toen ging de deur open en wie kwam daar binnen?...
De moeder, en die schrok heel erg, toen ze alle rommel zag.
"Wip! Wip! Wip!" weg sprong Snorrebaard en "klap-klap-klap," weg vloog
Wipstaart.
"Wat een rommel, wat een rommel," zei de moeder boos.
Opeens voelde Pinkeltje, dat hij met de berg chocoladekorrels werd
opgenomen en toen was het net of hij door de lucht vloog.
En weet jullie, wat dat was?... De moeder had een stoffer en blik
gehaald en alles van de grond opgeveegd met Pinkeltje er bij en nu liep
ze naar de vuilnisbak. Ze deed de deksel open en pats, daar gooide 
ze alles met Pinkeltje er bij in de vuilnisbak en deed de deksel er weer op.
Pinkeltje rolderdebolde een paar keer ondersteboven en bleef toen
liggen. Hu! wat was dat donker en vies in die vuilnisbak!
"Krab! Krab-Krab-Krab!"
"Wat krabt daar toch zo," riep Pinkeltje.
"Ik, Grijshuidje," riep het muisje.
"O, wat gelukkig, dat je hier bent!" riep Pinkeltje, "weet je een gaatje
om er uit te komen?"
"Ja hoor, Pinkeltje," zei Grijshuidje, "klim maar vlug op mijn rug, dan
breng ik je dadelijk weer terug naar ons holletje." Dat deed Pinkeltje
en heel gauw was hij gelukkig weer bij de muisjes in het holletje terug.


X. Pinkeltje en de oliebol

Pinkeltje zat met zijn gezichtje voor het muizenholletje, achter de
etenskast, en keek de kamer in. De deur ging open en de moeder kwam
binnen.
"He," dacht Pinkeltje, "wat ruik ik daar toch voor lekkers en hij snufte
wel zeven keer met zijn neusje.
Nu was Pinkeltje erg nieuwsgierig, wat er zo lekker rook in de keuken en
toen dan ook de moeder weer de kamer uitliep naar de keuken, liep
Pinkeltje heel zachtjes achter haar aan.
In de keuken zag hij een grote pan met iets er in, dat naar olie rook,
en op de tafel stond een kom met meel. Moeder begon in het meel te
roeren, en goot er melk en krenten en rozijnen in en ze had een grote
houten lepel, die ze telkens even omhoog hield, zodat Pinkeltje het deeg
met de krentjes er in zien kon. Toen nam de moeder nog een lepel,
schepte er wat deeg uit, maakte er met de twee lepels een bal van en
liet die voorzichtig in de pan vallen.
"Sssst-sssst-ssssst," siste de hete olie in de pan en weer liet de 
moeder een bal in de pan vallen en weer deed de olie "ssst-ssst-ssst". 
Toen prikte de moeder met een grote vork in de pan en toen zag Pinkeltje 
een prachtige, bruine oliebol er uitkomen, en die rook zo lekker! 
Telkens en telkens maakte de moeder weer nieuwe oliebollen en legde die 
op een grote schaal. Pinkeltje vond het prachtig om er naar te kijken.

Jongens, jongens, wat werd dat een stapel, op die schaal!
Maar daar hield de moeder op met bakken en Pinkeltje zag, dat al het
deeg op was.
"Ziezo," zei de moeder, "nu kunnen de vader en de kindertjes strakjes
smullen. Ik ga gauw de tafel dekken."
Nu was Pinkeltje alleen in de keuken. Heel, heel voorzichtig klom hij
tot boven op de tafel en liep naar de grote schaal met oliebollen. Dat
was een reuzeberg voor Pinkeltje, en die rook zo heerlijk, dat Pinkeltje
er hoe langer hoe dichter bij kwam.
Eindelijk klom hij op de schaal en... likte eens even aan een oliebol.
He, dat was lekker! Nu een klein stukje er van proeven. Wacht, die
oliebol, daar bijna bovenop, die zag er heerlijk uit. Pinkeltje klom
over al de oliebollen heen, maar... wat gebeurde daar... daar zakte hij
ineens, zomaar tot aan z'n armen in een oliebol weg!
"Vlug er uit klimmen!" dacht Pinkeltje, maar daar ging de deur 
van de keuken weer open en wie kwamen daar binnen?... De
moeder - de vader en de kindertjes. Pinkeltje schrok vreeslijk, wat
moest hij doen, weglopen? Dan zouden de mensen uit het grote huis hem
zien! - Zich verstoppen? - Maar waar? -
Daar kwamen ze allemaal al bij de tafel staan - en toen kroop Pinkeltje
heel verschrikt, maar helemaal weg in de oliebol.
"O, wat heerlijk moeder - wat lekker!" riepen alle kinderen en het
jongetje wilde al een oliebol nemen.
"Neen, neen," zei de moeder, "nu niet, eerst gaan we eten."
"Gelukkig," dacht Pinkeltje, "als ze nu weg zijn kruip ik vlug uit 
de oliebol en loop hard naar mijn holletje."
Maar, wat was dat? Daar pakte de moeder de schaal op en liep er mee de
keuken uit en de vader en de kinderen er achteraan.
"Bombs," daar zette de moeder de schaal op een klein tafeltje bij het
raam neer, en alle kindertjes gingen met den vader en de moeder aan
tafel zitten.
"Ka! Ka! Ka!" Daar had je Wipstaart, de kraai, ook weer eens. Wipstaart
keek door het open raam naar binnen, zag de oliebollen en "pik!" daar
had hij er een te pakken en net wilde hij er mee wegvliegen, - maar wat
was dat!... Daar pakte iets hem bij zijn snavel en Wipstaart liet van
schrik de oliebol los; deze rolde op de grond. Dat zag nu ook
Snorrebaard, de poes, die eens gauw kwam kijken of er misschien wat te
snoepen viel.
Gelukkig hadden de vader en moeder en de kindertjes er niets van gezien.
"Pas op Wipstaart!" zei Snorrebaard, "dat je niet weer aan die oliebol
komt, anders zal ik je een krab over je kop geven."
"Pas jij maar op Snorrebaard, dat jij niet aan die oliebol komt, anders
zal ik jou een pik geven."
Nu durfden Snorrebaard en Wipstaart niet aan de oliebol te komen, zo
bang waren ze voor elkaar.
Maar... wat was dat!!!
Snorrebaard en Wipstaart wisten niet, wat ze zagen!
Daar kwam een voetje onder de oliebol uit, en toen nog een voetje!
"Miauw!" riep Snorrebaard verbaasd.
"Ka," schreeuwde Wipstaart verschrikt, want daar ging de oliebol
wandelen op twee beentjes.
"Miauw! miauw!" riep Snorrebaard en sprong een heel eind terug, "dat heb
ik nog nooit gezien, een wandelende oliebol."
"Stappe-stappe-stappe-stap." Vlug stapte de oliebol weg over het kleed.
De ogen van Snorrebaard werden wel tweemaal zo groot, want ineens stapte
die oliebol zo maar weg achter de etenskast in het holletje van de
muisjes.
De muisjes wisten eerst niet wat ze zagen, een oliebol met beentjes,
maar toen hoorden ze de stem van Pinkeltje, die zei:
"Muisjes, gauw, eet maar van de oliebol, want ik - Pinkeltje zit er in."
"Knabbel - de knabbel - de knabbel - de knabbel," - wat deden de muisjes
hun best! En al heel gauw kwam Pinkeltje uit de oliebol te voorschijn.
"He, he," zuchtte Pinkeltje, "wat ben ik bang geweest, dat ze me zouden
opeten. Ik ga nooit, nooit meer snoepen."
Maar de muisjes vonden het heerlijk en aten hun buikjes dik en rond. En
de vader en de moeder en de kinderjes hadden gelukkig niet gemerkt, dat
er een oliebol weggewandeld was.


XI. Pinkeltje en Stekebeen

"Dat is raar," zei Pinkeltje op een keer tegen de muisjes, "een van de
twee meisjes heb ik al in geen twee dagen gezien, waar zou die toch
zijn?"
"O, dat weet ik wel," zei Knabbeltje, "gisteren ben ik boven in het huis
geweest en het meisje is ziek en moet nu in haar bedje blijven liggen,
lekker warm onder de dekentjes." Toen zei Pinkeltje:
"Dan ga ik vanavond het meisje een bloem brengen, Knabbeltje, wil jij
een bloemetje voor me uit de tuin halen?"
"Dat is goed," zei Knabbeltje, "dat zal ik doen."
En toen het al heel laat was, die avond, en de vader en de moeder en de
kindertjes al lang sliepen, stapte Pinkeltje uit zijn holletje en droeg
de mooie boterbloem, die Knabbeltje gehaald had. Hij had hem op zijn
schouder gelegd en wandelde er mee naar de deur van de kamer.
De bloem was bijna zo groot als Pinkeltje zelf. Gelukkig stond de deur
op een kier en zo kon Pinkeltje in de gang komen.
He, wat was dat moeilijk om de trap op te komen, en waar was nu de kamer
van het zieke meisje? Pinkeltje stond heel stil in de gang te kijken.
Maar wat hoorde hij daar... daar huilde iemand heel zacht en dat kwam
uit de kamer waar Pinkeltje juist voor stond.
Heel, heel voorzichtig liep hij naar de deur en stapte binnen. En ja,
daar lag het zieke meisje en huilde. Waarom zou dat meisje nu huilen,
dacht Pinkeltje. Misschien wel omdat ze ziek is!
"Shoe - shoe - shoe" - vloog er wat door de kamer. Toen hoorde
Pinkeltje, dat het meisje zei:
"Ga toch weg, stoute wesp."
Ja, daar zag Pinkeltje de wesp vliegen.
"Stekebeen," riep Pinkeltje tegen de wesp, "wat ben jij een lelijke
Stekebeen, om dat arme zieke meisje te plagen."
"Lelijke Pinkeltje," zei Stekebeen de wesp, "wil je wel eens gauw
weggaan," en met een heel boos gezicht kwam Stekebeen naar Pinkeltje toe
vliegen.
"Pas op hoor!" riep Pinkeltje, "of ik zal je een klap met de boterbloem
geven."
"Shoe - shoe - shoe - shoe - shoe -" plaagde Stekebeen en vloog naar
Pinkeltje toe en om zijn kleine hoofdje heen.
Pinkeltje nam de steel van de boterbloem in zijn beide handjes en sloeg
naar Stekebeen.
"Bom," daar kwam net de top van de boterbloem tegen de neus van
Stekebeen en "rommelde, bommeldebom" rolde Stekebeen op de grond.
Maar nu werd Stekebeen erg boos.
"Wacht maar, jouw lelijk Pinkeltje, nu zal ik je een flinke prik geven,"
riep Stekebeen.
Toen werd Pinkeltje erg bang en liep hard de kamer uit.
"Shoe-shoe - shoe - shoe" - daar vloog Stekebeen achter Pinkeltje aan.
O! O! O! wat holde die Pinkeltje door de gang en Stekebeen was vlak
achter hem, en net wilde hij Pinkeltje een flinke prik geven, toen
Pinkeltje vlug achter de prullemand wegkroop en Stekebeen prikte in de
prullemand.
"Ha! Ha! Ha!" lachte Pinkeltje, "lekker mis, stoute Stekebeen."
Maar toen werd Stekebeen nog veel bozer en riep:
"Wacht maar Pinkeltje, ik zal je wel krijgen," en weer vloog hij op
Pinkeltje af en weer holde Pinkeltje weg, zo hard hij kon. Wat holde die
Pinkeltje! "Hup-hup-hup" - sprong hij van de trap naar beneden, en naar
de kamer, waarin zijn holletje was.
"Shoe - shoe - shoe - shoe - shoe," vloog Stekebeen achter Pinkeltje aan
en bijna was Pinkeltje bij zijn holletje, toen Stekebeen bij hem was.
"Ha!" riep Stekebeen tegen Pinkeltje, "nu zal ik je een flinke prik
geven," en net wilde hij steken toen... "boem!" een grote poot Stekebeen
helemaal op de grond sloeg!
Dat was Snorrebaard, die Stekebeen een klap had gegeven.
"Bommeldebommeldebommeldebom!" Stekebeen rolde een heleboel keren over
zijn kop en net... naar binnen in het holletje bij de vijf muisjes!
"Wacht," zeiden de muisjes, "jouw lelijke plaaggeest van een Stekebeen,
nu zullen we je doodmaken!"
Maar toen begon Stekebeen hard te huilen en riep: "Lieve muisjes en
lieve Pinkeltje, doe dat asjeblieft niet."
De muisjes gingen rondom Stekebeen staan en keken vreeslijk boos. Maar
Pinkeltje zei: "Hoor eens Stekebeen, als je belooft om niet meer de
kindertjes te plagen en niet meer stout te zijn, dan mag je weer
wegvliegen."
Dat beloofde Stekebeen natuurlijk en vloog gauw naar buiten. Maar
Pinkeltje keek nog erg verdrietig.
"Wat is er Pinkeltje?" vroeg Knabbeltje.
"Nu heb ik nog geen bloem voor het zieke meisje."
Maar Knabbeltje wist raad. Gauw liepen hij en de andere muisjes naar de
tuin en ze haalden een heleboel boterbloemen. Maar ze waren zo groot,
dat Pinkeltje ze niet dragen kon.
"Snorrebaard?" riep Pinkeltje in de gang, "wil jij de bloemen niet bij
het zieke meisje brengen?"
"Miauw, miauw!" zei Snorrebaard, "natuurlijk wel, Pinkeltje en weet je
wat je doet? Klim maar op mijn rug."
"Floep! Floep! Floep!" sprong Snorrebaard met Pinkeltje op zijn rug en
de bloemen in zijn bek, de trap op, naar boven naar het zieke meisje.
Toen zei Pinkeltje tegen de boterbloemen:
"Geelhartjes, zullen jullie erg mooi zijn morgen, zodat het zieke meisje
er veel plezier in heeft?"
"Ja hoor, Pinkeltje," zeiden de boterbloemen.
En de volgende morgen? - Wat keek het kleine meisje verbaasd en ze riep:
"O moeder! Kijkt U eens wat een prachtige boterbloemen!"
En de boterbloemen deden alle blaadjes open en waren zo mooi als ze
anders nooit waren.
En Pinkeltje hoorde beneden in zijn holletje het meisje lachen en was
erg blij.
"Shoe - shoe - shoe!"
"Ben je daar nu weer, Stekebeen?" riep Pinkeltje.
"Ja Pinkeltje," zei Stekebeen, "maar ik wil heus het meisje niet plagen,
ik kom je alleen zeggen, dat ik het nooit en nooit meer zal doen." En
toen lachte Pinkeltje en stak blij zijn pijpje op.


XII. Pinkeltje en het jongetje dat snoepen wilde

Pinkeltje zat voor het holletje achter de etenskast. Alleen de moeder en
het kleine jongetje waren in de kamer. De moeder zat te handwerken en
het jongetje speelde met de houten beestjes aan de tafel.
"Moeder," vroeg het jongetje, "mag ik nog een chocolaadje uit het
doosje, ik heb er zo'n trek in."
"Neen," zei de moeder, "dat mag niet, je hebt er nu genoeg gehad, op een
andere keer, anders word je nog ziek."
En net toen de moeder dat zeide, liet ze haar naald vallen. Moeder bukte
om de naald te zoeken en Pinkeltje kroop gauw achter in zijn holletje,
opdat moeder hem maar niet zien zou.
"He," zuchtte de moeder, "ik kan die naald niet vinden, ik zal maar een
andere halen."
Heel voorzichtig keek Pinkeltje uit zijn holletje en zag, dat de moeder
haar handwerk op de grond had laten vallen en dat zij de kamer uitliep.
"Weet je wat ik doe?" dacht Pinkeltje, "ik pak de naald en stop die gauw
in het handwerk, dan vindt die aardige moeder hem straks." En heel vlug
liep hij naar de naald.
Jonge, jonge, wat was die naald lang, hij was bijna zo groot als
Pinkeltje zelf. Maar wat hoorde hij daar? Wat zei dat jongetje? Ja, ja,
Pinkeltje verstond het wel, het jongetje zei heel zachtjes:
"Nu moeder weg is, kan ik best een chocolaadje nemen."
Wat schrok Pinkeltje daarvan. Zou het jongetje zo stout zijn en stil een
chocolaadje nemen en dan zou hij zeker ziek worden. De doos lag op een
laag tafeltje en tot zijn schrik zag hij het jongetje opstaan en aan de
deur luisteren of moeder al gauw kwam.
"Nee, nee," dacht Pinkeltje, "dat jongetje mag niet snoepen, maar wat
moet ik doen, wat moet ik doen!"
En toen ineens bedacht Pinkeltje, wat hij doen moest. Zo vlug als hij
met zijn kleine beentjes lopen kon, liep hij naar het tafeltje, waar de
doos met chocolaadjes stond en in zijn twee handjes nam hij de naald
mee. Gelukkig stond de doos wat open en... "wip", daar sprong Pinkeltje 
in de doos en verstopte zich tussen de chocolaadjes.
Heel, heel voorzichtig liep het jongetje naar de doos. Pinkeltje zat
doodstil tussen de chocolaadjes en... daar zag hij twee vingers van het
jongetje in de doos komen...
Pinkeltje zag, hoe die twee vingers een chocolaadje vast pakten... en
toen... toen gaf Pinkeltje met de naald een flinke prik in de vinger van
het jongetje.
"Au! Au! Au!" riep het jongetje verschrikt, "wat prik ik me daar!"
En toen lachte Pinkeltje heel zacht en hij dacht: "Stoute jongen, als je
het weer wilt doen, prik ik jeweer."
En ja heus, daar kwamen de vingers weer.
Een, twee... drie... "Prik," zei Pinkeltje en prikte weer in de vinger.
"Oh, au! au!" riep het jongetje weer en hij was nu zo geschrokken, dat
hij gauw bij de tafel ging zitten.
"Gelukkig," dacht Pinkeltje, "nu zal dat jongetje wel niet meer willen
snoepen."
Heel, heel stilletjes kroop Pinkeltje weer uit de doos en vlug liep hij
naar het handwerk van de moeder op de grond, waar hij heel gauw de naald
in stopte.
Maar toen... o wat schrok Pinkeltje, daar ging de deur open en de moeder
kwam binnen.
"Hoe kom ik nu weer in mijn holletje," dacht Pinkeltje.
"Wacht, ik zal me achter dat voetenkussen verstoppen." Maar gelukkig
liep de moeder eerst naar het jongetje en bleef bij hem staan. En nu kon
Pinkeltje net nog heel gauw weer naar zijn holletje lopen. En wat hoorde
hij daar de moeder tegen het jongetje zeggen?...
"Heb je heus niet van de chocolaadjes gesnoept?"
"Neen moeder, heus niet," zei het jongetje.
En Pinkeltje was zo blij voor het jongetje, dat hij tet niet gedaan had.
En wat zei de moeder: "Dan mag je er nu nog eentje nemen."
Pinkeltje stopte van plezier gauw z'n pijpje in z'n mond, blies een 
rookwolk uit en keek weer in de kamer. Hij zag, dat de moeder haar 
handwerk weer opnam:
"He," zei de moeder, "daar begrijp ik nu niets van, daar zit warempel de
naald weer in het handwerk, wat is dat prettig."
En Pinkeltje had zo'n plezier, dat alles zo goed was afgelopen, dat hij
een klein rondedansje in zijn holletje maakte, met zijn pijpje in zijn
mond.


XIII. Pinkeltje en de koekoeksklok

Pinkeltje wandelde uit zijn klein muizenholletje de grote kamer in en
ging eens kijken of er soms nog een kruimeltje koek ergens lag.
"Ka! Ka! Ka!" hoorde hij eensklaps. Nu wist Pinkeltje wel, wie dat was,
dat was Wipstaart, de kraai. Wipstaart kwam door het raam naar binnen
hippen en zei tegen Pinkeltje:
"Dag klein, stout Pinkeltje."
Nu werd Pinkeltje toch boos. "Wipstaart," zei Pinkeltje, "jij bent
altijd ondeugend en je plaagt altijd den vader en de moeder en de
kindertjes!"
"Ka! Ka! Ka!" lachte Wipstaart, "jouw klein, stout Pinkeltje," en toen
vloog hij op Pinkeltje af.
O, o, wat holde die Pinkeltje om maar gauw weer in zijn holletje te
komen en bijna was hij er in of...
"Pik!" daar pakte Wipstaart met zijn snavel Pinkeltje in zijn buisje en
toen - toen vloog hij met Pinkeltje ineens door de kamer.
Pinkeltje schreeuwde hard, zo bang werd hij, maar niemand was er om hem
te helpen.
En Pinkeltje hing maar in de snavel van Wipstaart en vloog zo de kamer
rond.
Maar wat deed die stoute Wipstaart nu... daar vloog hij op de
koekoeksklok, die heel, heel hoog aan de muur hing en daarop zette hij
Pinkeltje neer.
"Daar, klein stout Pinkeltje, blijf daar nu maar zitten," zei Wipstaart
en... weg vloog hij.
"Wipstaart! - Wipstaart!" riep Pinkeltje, "laat me nu hier niet zitten,
ik kan er niet afklimmen en als ik val, breek ik al mijn armen en benen."
Maar Wipstaart zei:
"Ka! Ka! Ka! Dag Pinkeltje!" en vloog het raam uit.
En daar zat Pinkeltje nu helemaal alleen boven op de koekoeksklok.
"Tik-tik-tik-tik," deed de klok en Pinkeltje hield zich maar stevig vast.
"Tik-tik-tik-tik"... en toen begon de klok te brommen, 
"brrrr-brrrr-brrrr-brrrr" en "pang," daar ging een deurtje open en
kwam een houten koekoeksvogeltje uit het deurtje.
Maar wat was er nog meer gebeurd? Door de schok was Pinkeltje van de
klok gevallen boven op het houten koekoeksvogeltje... gelukkig kon hij
nog net zijn armpjes om de hals van het houten vogeltje slaan. Nog
eenmaal zei het vogeltje "koekoek", en... "pang," daar ging het deurtje
dicht en weg was het houten vogeltje en weg was Pinkeltje.
En weten jullie waar Pinkeltje was?
Pinkeltje was met het houten vogeltje mee in de klok gegaan. O, wat was
het daar donker in die klok, Pinkeltje kon bijna niets zien en hij zat
heel stil, want overal om hem heen zag hij wielen met tandjes er aan en
er waren er een paar, die heel hard rond draaiden.
"Krip-krip-krip-krip-krip," deden de wieltjes.
En toen... toen begon Pinkeltje echt te huilen, heel kleine, kleine
traantjes en hij snikte:
"Nu weet niemand, waar ik ben en nu kan ik nooit meer uit de klok
vandaan komen." Wat was die Pinkeltje verdrietig.
Maar, wat zag hij daar door een gaatje komen? Een paar lange dunne
poten, een rond, bol lijfje met een kleine kop en toen nog meer poten.
En Pinkeltje wist, wie dat was, dat was "Zilverdraadje", de spin.
"O Zilverdraadje," riep Pinkeltje, "wat ben ik blij, dat jij er bent."
"Dag Pinkeltje," zei Zilverdraadje, "wat doe jij hier in de klok?"
"Daar heeft die stoute Wipstaart me heen gebracht," zei Pinkeltje. "En
Zilverdraadje, kan jij me niet helpen, wil jij niet een lange draad voor
me maken tot op de grond?"
"Dat zal wel gaan, hoor Pinkeltje," zei Zilverdraadje, "kom maar mee."
Heel voorzichtig klom Pinkeltje nu achter Zilverdraadje aan door de klok
naar beneden. Toen begon Zilverdraadje met het maken van een heel lange
draad en ook een heel, heel dikke, telkens zakte hij wat dieper tot op
de grond.
"Glijd er nu maar langs naar beneden," riep Zilverdraadje.
Pinkeltje pakte de draad en heel, heel voorzichtig liet hij zich naar
beneden glijden tot hij weer op de grond stond.
"Dank je wel, hoor, Zilverdraadje," zei Pinkeltje en toen stapte hij
over het dikke kleed naar zijn holletje.
"Ka! Ka! Ka! - O! o! help!" Daar was die stoute Wipstaart al weer!
Gauw, gauw, Pinkeltje holde onder de kast.
"Ka! Ka! Ka!" lachte Wipstaart, "wacht maar jouw domme Pinkeltje, ik zal
je wel krijgen."
Maar gelukkig, daar ging de deur van de kamer open en kwam...
Snorrebaard binnen.
"Snorrebaard," riep Pinkeltje, "jaag jij die stoute Wipstaart
alsjeblieft weg."
Toen liep Snorrebaard op Wipstaart af en toen werd Wipstaart bang en
vloog gauw het raam uit. En Pinkeltje holde nu naar zijn holletje en was
erg blij, weer bij de muisjes te zijn.


XIV. Pinkeltje en de pop, die straf had

Toen Pinkeltje op een avond uit zijn holletje achter de etenskast de
kamer in keek, zag hij de twee meisjes uit het huis gezellig in een
hoekje van de kamer met wel vier poppen spelen.
Pinkeltje zag, hoe een van de meisjes een grote pop oppakte en een heel
boos gezichtje zette.
"Foei!" zei ze tegen de pop, "nu heb je weer een vlek op je blouse
gemaakt, ik ben heel, heel boos op je, ga maar in de hoek staan, en als
wij met de andere poppen naar boven gaan, moet jij vannacht hier alleen
in de kamer blijven." En ze pakte de pop op en zette haar met het
gezicht in de hoek. En daar stond de pop - en de meisjes wilden zelfs
niet meer naar de pop kijken.
"Och, och," dacht Pinkeltje, "wat is dat meisje boos, en zou die arme
pop heus de hele nacht hier in de hoek moeten staan?" Daar kwam de
moeder binnen.
"Meisjes," zei ze, "het is bedtijd, pak alle poppen gauw op en dan naar
jullie bedjes!"
Pinkeltje zag, hoe de meisjes de poppen opnamen en de kamer uitgingen.
Pinkeltje zag ook, dat de grote pop in de hoek was blijven staan, en
toen het nu heel laat was en alle mensen in het grote huis sliepen, 
wandelde Pinkeltje naar de pop toe.
Hij vond het wel heel verdrietig voor die arme pop om een hele nacht in
de hoek te moeten staan. En ze leek al zo moe, want ze stond helemaal
scheef en haar hoofdje was voorover gebogen.
"Krik, Krik," daar ging de deur open en heel zachtjes stapte Snorrebaard
binnen.
"Snorrebaard," riep Pinkeltje, "wil je eens een keer heel erg lief
zijn?"
Natuurlijk wilde Snorrebaard dat.
"Nu," zei Pinkeltje, "neem dan die grote pop, die hier voor straf in de
hoek staat, omdat ze een vlekje op haar jurk heeft gemaakt, in je bek,
en draag haar gauw naar de slaapkamer van de meisjes. Ik kan haar niet
dragen, want ze is veel te zwaar voor mij en ik vind het toch zo akelig,
als ze de hele nacht moet staan te slapen!"
Dadelijk pakte Snorrebaard de pop op en liep er mee naar de kamer van de
meisjes en Pinkeltje liep vlug achter Snorrebaard aan.
"Floep!" daar sprong Snorrebaard met de pop op een stoel, die naast de
twee bedjes, waarin de meisjes sliepen, stond. Pinkeltje klom ook op de
stoel en toen... kroop Pinkeltje in de blouse van de pop, en hij riep
met zijn kleine stemmetje:
"Meisjes, meisjes, worden jullie eens wakker!"
"Wie roept daar toch?" riep het eene kleine meisje, dat wakker 
geworden was.
"Dat ben ik, Liesje, die voor straf in de hoek moest staan."
Het meisje wreef haar ogen uit, om te zien, of ze wel goed zag en hoorde
en toen - toen maakte ze vlug haar zusje wakker.
"Lieve meisjes," zei Pinkeltje in de pop, "ik heb er erge spijt van, dat
ik die vlek op mijn jurk heb gemaakt, maar ik viel ook juist op het 
plekje, waar jullie je bekertje chocolade had gedronken - en... en... 
ik vind het zo vreeslijk de hele nacht in de hoek te moeten staan, 
kunnen jullie me niet vergeven?"
De meisjes zaten beiden rechtop in hun bedjes en luisterden met heel
grote verbaasde ogen naar die pop, die ineens praten kon.
"Mag ik," zo vroeg Liesje, "vannacht niet op deze stoel blijven zitten,
dat ik dicht bij jullie ben, ik vind het zo akelig daar beneden en ik
word er ook zo koud en moe van."
Toen nam een van de meisjes Liesje van de stoel en legde haar naast 
zich in haar warme bedje. En ze gaf haar een zoentje en zei:
"Liesje, wij vinden het nu ook akelig voor jou, hoor en daarom mag je
vannacht bij ons slapen. Doe maar gauw je oogjes toe, en morgen zal ik
nog wel eens proberen, of ik met zeep die chocoladevlek er uit kan
krijgen. Nacht Liesje," en het meisje stopte Liesje lekker toe.
Pinkeltje was zo blij, dat de meisjes weer lief voor Liesje waren, dat
hij, toen ze weer ingeslapen waren, heel voorzichtig uit de blouse van
de pop kroop. Toen stapte hij zachtjes over de dekens tot bij de
gezichtjes van de twee meisjes en gaf ze allebei een klein zoentje. Toen
klom Pinkeltje weer uit het bedje en liep vlug de kamer uit en naar zijn
holletje.
En de volgende dag zag Pinkeltje, hoe het ene meisje de blouse vast
hield en hoe de andere, met een doekje en zeep en water, de vlek
helemaal weg maakte! En... hoe ze aan Liesje vroegen: "Hoe ben je toch
boven gekomen, en waarom wil je nu niet meer tegen ons praten, we wisten
helemaal niet, dat je praten kon?"
Maar Liesje zei niets, hoe de meisjes ook vroegen.
"Misschien," zei een van de meisjes, "misschien is het wel een
kaboutertje geweest, die haar naar boven bracht en haar liet praten."
En toen moest Pinkeltje heel even lachen, want hij wist wel, dat het
geen kaboutertje was geweest maar dat het...? ............... was
geweest!


XV. Pinkeltje en de strooppot

Het was heel, heel vroeg in de morgen, zo vroeg, dat de vader en de
moeder en de drie kindertjes nog allemaal sliepen. Maar toch scheen de
zon al in de kamer en die zon keek ook juist in het muizenholletje
achter de etenskast, waar Pinkeltje sliep met vijf kleine muisjes.
Pinkeltje werd wakker van de zon en daar het al zo licht was, dacht
Pinkeltje: "Ik ga eens een poosje in de kamer wandelen." Heel
voorzichtig stapte Pinkeltje uit het holletje en wandelde over het grote
vloerkleed de kamer in.
"Zoem, zoem, zoem," zongen een paar vliegen boven de tafel.
"Waarom hebben jullie zo'n pret?" vroeg Pinkeltje aan de vliegen.
"Omdat de moeder de strooppot niet helemaal heeft dicht gemaakt," zoemde
een grote, dikke bromvlieg, "en nu kunnen we net zo veel van de stroop
snoepen als we zelf willen."
"Dat is helemaal niet aardig om te snoepen," zei Pinkeltje.
"Zoem, zoem, zoem," zongen de vliegen, "daar kan jij toch lekker niets
aan doen, Pinkeltje."
"Dat wil ik dan wel eens zien," zei Pinkeltje, en vlug klom hij langs de
poot van de tafel naar boven.
En ja, daar stond in het midden van de tafel de strooppot en de deksel
zat er half op.
"Zoem, zoem, zoem, zoem," deden de vliegen.
"Wacht," zei Pinkeltje, "ik zal die deksel er wel eens netjes overheen
schuiven." En met zijn kleine handjes duwde hij zo hard hij kon, tegen
de deksel.
"Zoem, zoem, zoem, zoem," zoemde een grote bromvlieg.
Maar hoe Pinkeltje ook duwde, de deksel ging maar een heel klein eindje
verder.
De grote vlieg lachte hard en zei: "Dat kan je lekker niet, Pinkeltje,"
en meteen vloog hij weer tot vlak bij de stroop. Gauw wilde de vlieg nu
nog wat van de stroop snoepen en hij vloog erg laag en toen... toen viel
de vlieg in de stroop.
"Zoem, zoem, zoem, zoem," deed de vlieg, angstig met zijn vleugeltjes
klappende.
"Pinkeltje," riep hij bang, "Pinkeltje, kom me gauw helpen, gauw, gauw,
gauw!"
"Dat komt er nu al van," zei Pinkeltje boos, maar Pinkeltje klom toch
boven op de strooppot om de vlieg te helpen.
"Steek je poot maar naar mij toe," zei Pinkeltje.
"Dat kan ik niet," riep de vlieg, "die zit helemaal vast in de stroop."
De andere vliegen vlogen maar rond en riepen maar:
"Gauw! Pinkeltje, gauw! anders verdrinkt Brommertje nog in de stroop!"
Toen stak Pinkeltje zijn handje uit, boog zich heel ver over de rand van
de strooppot en pakte Brommertje bij een vleugel beet. Wat zat die
Brommertje vast in de stroop! Pinkeltje trok en trok en trok, maar
toen... toen gleed Pinkeltje van de rand en viel ook in de strooppot!
"Help! Help!" riep Pinkeltje verschrikt en langzaam, heel langzaam zakte
Pinkeltje naar beneden in de stroop. Zijn mutsje viel van zijn hoofd,
maar dat merkte Pinkeltje niet. O, nee, hij was zo vreeslijk bang, want
telkens zakte hij wat dieper. De stroop was nu al tot aan zijn knieen.
"Help! Knabbeltje!" riep Pinkeltje. "Kom toch gauw, want anders zak ik
helemaal weg."
Maar Knabbeltje hoorde het niet en de andere muisjes ook niet, want ze
sliepen nog.
"O! O! wat moet ik doen!" en heel bang sloeg Pinkeltje met zijn handjes
om zich heen. Hij was nu al tot zijn middel in de stroop gezakt.
"Zoem, zoem, zoem, zoem, zoem, zoem, zoem." Opeens vlogen alle vliegen
gauw weg en voor het holletje van de muisjes riepen ze allemaal: "Zoem,
zoem, zoem, Pinkeltje is in de stroop gevallen! zoem! zoem! zoem!"
Maar de muisjes hoorden niets en Pinkeltje zakte al dieper en dieper!
Maar daar vloog een van de vliegen het holletje binnen en vlak bij het
oor van Knabbeltje riep hij:
"Zoem, zoem, zoem! Pinkeltje is in de stroop gevallen."
Daar schrok Knabbeltje wakker van. "Gauw!" riep hij tegen de andere
muisjes. "Gauw! Pinkeltje ligt in de stroop!"
En "rrrt-rrrt-rrrt-rrrrt-rrrt!" renden ze, alle vijf de muisjes, het
holletje uit.
"Wip! Wip! Wip! Wip!" sprongen ze na elkaar op de tafel.
Pinkeltje was al tot zijn halsje in de stroop weggezakt, maar Knabbeltje
sprong op de rand en stak zijn staart aan Pinkeltje toe.
"Pak mijn staart goed vast, Pinkeltje!" riep Knabbeltje. Dit deed
Pinkeltje en nu trok Knabbeltje, hij trok en trok... maar Pinkeltje 
zat veel te vast geplakt in de stroop.
"Het gaat niet!" riep Pinkeltje.
Toen bedacht Knabbeltje wat anders.
"Kom hier, Grijshuidje," riep hij. "Ik neem jouw staartje in mijn
snuitje, en jij Grijshuidje, weer de staart van Kraaloogje in jouw
snuitje en Kraaloogje, jij je staart in Zwartsnoetjes snuit en jij
Zwartsnoetje, je staart weer in het snuitje van Langstaartje, en als ik
dan een, twee, drie, zeg, allemaal tegelijk trekken, hoor!" Dat deden de
muisjes gauw.
"Een, twee, drie!" telde Knabbeltje - "trekken!"...
O, O, wat trokken die muisjes en "hoera!" - daar kwam Pinkeltje uit de
stroop - nog een ruk en Pinkeltje stond op tafel.
Wat was die Pinkeltje vies! Alles kleefde aan hem. Maar toen riep hij -
"Gauw Knabbeltje, help Brommertje er uit!" -
Dat ging erg gemakkelijk. Knabbeltje hield zijn staartje bij Brommertje.
Gauw pakte die het staartje, en daar stond Brommertje ook op tafel.
"Kom maar vlug mee, Pinkeltje," zei Knabbeltje.
Pinkeltje mocht op de rug van Knabbeltje zitten en "rrrt! rrrt! rrrt!"
holde Knabbeltje met Pinkeltje naar het holletje.
"Ik ben toch zo vies," zei Pinkeltje, maar daar wisten de muisjes wel
raad op. Alle vijf begonnen ze Pinkeltje af te likken tot hij schoon
was.
"Zoem, zoem, zoem, zoem," daar kwamen de vliegen weer met Brommertje,
die ook schoongelikt was... en weet jullie, wat die hadden?... Ze
droegen met hun allen het mooie blauwe mutsje van Pinkeltje! Pinkeltje
klapte in zijn handjes, zo blij was hij, dat hij zijn mutsje weer terug
had.
"Dank jullie wel hoor, dank jullie wel!" riep hij tegen de vliegen. Toen
ging de kamerdeur open en kwam de moeder binnen. De vliegen vlogen gauw
weg en Pinkeltje rookte weer blij uit zijn kleine pijpje!
 

XVI. Pinkeltje en het rode speelgoed-autotje

Pinkeltje was aan het wandelen in de kamer. Het was al heel laat, zo
laat, dat de vader en de moeder en de drie kindertjes al lang in bed
lagen en lekker sliepen. Maar het was helemaal niet zo erg donker in de
kamer, en dat kwam, omdat de maan net door het raam naar binnen scheen.
Daarom kon Pinkeltje ook alles goed zien. Eerst wandelde Pinkeltje om de
tafelpoot heen langs het mooie voetenkussen van de Moeder en... wat zag
Pinkeltje toen op de grond staan, - vlak bij de speelgoedkast?... De
mooie, grote, rode speelgoedauto van het jongetje.
"Dat is leuk," dacht Pinkeltje, "met die auto ga ik eens lekker rijden."
En juist wilde Pinkeltje in de auto stappen, toen hij Langstaartje en
Zwartsnoetje zag aankomen. Gauw kroop Pinkeltje nu in de auto. De twee
muisjes hadden niet gezien, dat Pinkeltje in de auto was gestapt,
Pinkeltje zat heel, heel stil en lachte zachtjes, want Pinkeltje dacht:
"Ik zal die Langstaartje en Zwartsnoetje eens lekker aan het schrikken maken."
Toen nu de twee muisjes vlak bij de auto waren, kneep Pinkeltje ineens
in de auto-toeter...
"Phoe! Phoe!... Phoe!"... deed de toeter. Wat schrokken die twee
muisjes... "holderdebolder, de bolder, de bolder," holden ze zo gauw ze
konden weer naar hun muizenholletje terug!
"Ha! ha! ha!" lachte Pinkeltje, "domme Zwartsnoetje en domme
Langstaartje, je hoeft helemaal niet zo te schrikken, want ik doe het
maar, ik Pinkeltje!"
Nu kwamen alle muisjes gauw te voorschijn en liepen op Pinkeltje toe.
"Dat is echt flauw van je, Pinkeltje," zei Zwartsnoetje, "om ons zo te
laten schrikken." Pinkeltje draaide wat aan het stuur van de auto, en
drukte op een knopje, maar wat was dat?... Daar begon opeens de auto te
rijden.
"Hoera! Hoera!" riepen alle muisjes en Pinkeltje wuifde vrolijk met zijn
kleine blauwe mutsje naar de muisjes.
Maar wat gebeurde daar? Pinkeltje werd ineens erg bang, want het autotje
ging hoe langer hoe harder, en wat Pinkeltje ook deed, het autotje wilde
maar niet stil staan.
"O! O! O!" riep Pinkeltje. "Ik word zo bang!" en zo goed mogelijk
stuurde hij het autotje de kamer door.
Alle muisjes keken vreeslijk verschrikt, Pinkeltje vloog door de kamer! 
Daar ging hij recht op het voetenkussen aan!
Grijshuidje hield gauw zijn pootjes voor zijn oogjes, om maar niet te
zien, hoe die arme Pinkeltje tegen het voetenkussen aan zou rijden,
maar... Pinkeltje reed er net vlak langs...
"Pas op! Pas op!" riepen de muisjes, want daar liep Zilverdraadje.
Zilverdraadje keek gauw om - "prrr-prrr-prrr" - daar kwam het autotje
met Pinkeltje recht op Zilverdraadje aan.
"Ga gauw weg! Zilverdraadje!" riepen de muisjes.
En net was de auto met Pinkeltje vlak bij Zilverdraadje, toen de spin
nog gauw tegen de poot van de tafel omhoog kroop en "prrr-prrr-prrr"
vloog Pinkeltje vlak langs de tafelpoot.
Met een grote zwaai zwierde hij om een stoel heen en recht op de kast
af. Pinkeltje hield stevig het stuur in zijn handen, zijn kleine witte
baard fladderde achter hem aan. De muisjes zaten allemaal vlak bij
elkaar en ze keken heel erg bang.
"O! O!" riep Langstaartje! "Nu vliegt Pinkeltje met de auto tegen de
kast aan!"
"Prrr-Prrr-Prrr," deed de auto en "rrrt," vloog hij met Pinkeltje onder
de kast, weg was Pinkeltje maar "Prrr-Prrr-Prrr-Prrr" - daar schoot
Pinkeltje met de auto weer onder de kast uit recht op de muisjes aan!
"Pas op! pas op!" gilde Pinkeltje en de muisjes renden allemaal, 
holderdebolder de kamer door, zo hard ze maar konden!
Maar daar ging de deur open en wie kwam daar binnen? - Snorrebaard! -
"Rrrt-rrrt-rrrt," vlogen de muisjes naar hun holletje, want ze waren 
altijd bang voor Snorrebaard.
"Phoe-Phoe-Phoe-Phoe," toeterde Pinkeltje uit de auto.
"He! wat is dat voor een lawaai?" zei Snorrebaard, die de kamer rond
keek.
"Trrrt," daar schoot de auto met Pinkeltje vlak langs zijn neus.
Snorrebaard maakte een rare sprong in de lucht en dacht: "He, dat is
vast een rare, rode muis! Wacht maar, jouw lelijke muis, ik zal je wel
even pakken!"
Met grote sprongen holde Snorrebaard achter de auto en Pinkeltje aan,
"frrrt-frrrt-frrrt," vloog de auto met Pinkeltje verder.
Snorrebaard wachtte nu even, daar kwam het rode ding weer aan, recht op
Snorrebaard.
"Pas op! Snorrebaard! pas op!" Snorrebaard keek erg verbaasd... en hij
was zo verbaasd, dat hij niet weg liep en toen... toen bomde Pinkeltje
met de auto tegen Snorrebaard aan.
"En wat gebeurde er toen, denken jullie?"
Pinkeltje vloog uit de auto een heel eind door de kamer en plof, daar
viel Pinkeltje in het bakje met melk van Snorrebaard.
En Snorrebaard riep: "Miauw! miauw! miauw!" en was zo geschrokken, dat
hij de kamer uit rende.
Toen was het helemaal stil in de kamer.
De muisjes kwamen gauw uit hun holletje.
"Waar is Pinkeltje, waar is Pinkeltje?" riepen ze allemaal verschrikt.
"Brrr-brrr-brr," wat een raar geluid was dat! Knabbeltje keek rond en
wat zag hij toen?... Daar in het melkbakje van Snorrebaard kwamen
allemaal borreltjes in de melk en toen... zagen de muisjes heel langzaam
een blauw puntmutsje te voorschijn komen, tussen de borreltjes van de
melk en toen... het gezichtje van Pinkeltje en toen... kroop Pinkeltje
uit het melkbakje en hij was helemaal wit van de melk. Dat was zo'n raar
gezicht, dat alle muisjes heel hard moesten lachen. Maar Pinkeltje
lachte helemaal niet en zei: "Helpen jullie me maar gauw met mijn kleren
te drogen."
En toen holde hij vlug naar het muizenholletje achter de etenskast en de
muisjes liepen mee en allemaal hebben ze toen geholpen om Pinkeltje weer
schoon te maken.


XVII. Pinkeltje en de luchtballon

Pinkeltje zat in zijn muizenholletje achter de etenskast en was bezig
zijn mooi blauw mutsje eens netjes af te borstelen met een klein
borsteltje, toen Grijshuidje hard naar hem toe kwam lopen.
"Pinkeltje, kom toch eens gauw kijken!"
Dadelijk liep Pinkeltje naar de opening van het muizenholletje en wat
zag hij daar?... Een van de meisjes uit het grote huis had een mooie
rode luchtballon gekregen. Zo groot was die luchtballon, dat het meisje
hem heel stevig vast moest houden, anders zou hij zo zijn weggevlogen.
Toen zag Pinkeltje, dat het meisje de luchtballon met het touwtje, dat
aan de luchtballon zat, vastbond aan de leuning van de stoel.
"Laat nu de luchtballon maar hier, tot na de school," zei de moeder.
Als nu de moeder en de kinderen uit de kamer waren, werd Pinkeltje heel
nieuwsgierig en voorzichtig stapte hij uit zijn holletje en wandelde
naar de stoel.
"Trip-Trip-Trip," daar kwam Knabbeltje ook aanstappen.
"Mooi he," zei Pinkeltje, en toen klom Pinkeltje op de stoel en op de
leuning en met zijn kleine handjes pakte hij het touwtje beet en trok er
aan. Maar de ballon bleef stil hangen.
Opeens ging de deur open en kwam Snorrebaard binnen.
"Rrrt-Rrrt-Rrrt," weg vloog Knabbeltje naar zijn holletje, maar o, o,
wat was dat? Het ging heel hard waaien in de kamer, dat kwam, omdat de
deur en het raam openstonden. De ballon ging helemaal scheef van de wind
en toen... o, Pinkeltje schrok zo vreeslijk, toen schoot het touwtje los
en vloog de ballon weg en Pinkeltje werd bijna van de stoel gegooid.
Maar gelukkig pakte hij nog gauw het touw van de ballon beet.
"Help! Help! Help!" riep Pinkeltje verschrikt, want daar ging hij met de
ballon de lucht in!
"Help! Help! Houd me vast! Snorrebaard!" riep Pinkeltje, "gauw dan toch,
pak de ballon!"
Snorrebaard nam een grote sprong op de stoel en sloeg met zijn poot naar
Pinkeltje, maar deze vloog al met de ballon door de kamer, over de
stoelen, langs de etenskast, zo het raam uit.
"Help! Help!" gilde Pinkeltje nog, maar Snorrebaard en de muisjes konden
het arme Pinkeltje niet helpen.
De ballon met Pinkeltje er onderaan, vloog nu over de tuin, over de
zandbak en aldoor hoger en hoger.
Snorrebaard zag door het raam het arme Pinkeltje en ballon hoe langer
hoe verder weg vliegen.
"O Pinkeltje, Pinkeltje!" riep Snorrebaard, "nu zien we je nooit meer
terug, nu vlieg je misschien wel tot helemaal in de wolken!"
"Zoem-zoem-zoem-zoem," daar kwam Brommertje, de grote bromvlieg
aanvliegen.
"Wat is er, Snorrebaard, waar kijk je naar?"
"Pinkeltje hangt onder aan een ballon en nu vliegt hij helemaal weg."
Brommertje zag het nu ook en vloog dadelijk Pinkeltje achterna.
Pinkeltjes mutsje stond helemaal scheef op zijn hoofdje van de wind en
hij hield zich maar erg stijf vast aan het touw om niet te vallen.
Heel diep onder hem zag hij de huizen en de kerk en dan in de verte het
grote bos.
"Zoem, zoem, zoem," hoorde Pinkeltje.
"Brommertje," riep Pinkeltje, "kan je de ballon niet tegenhouden?"
En Brommertje duwde tegen de ballon, maar dat gaf allemaal niets en
Pinkeltje en de ballon vlogen maar verder en verder.
Brommertje werd nu zo moe van het duwen tegen de luchtballon, dat hij er
bovenop ging zitten. En aldoor vloog de ballon maar verder. En het arme
Pinkeltje kreeg erge pijn in zijn handjes.
"Was ik maar nooit op de stoel gekropen en had ik maar niet aan het
touwtje getrokken," dacht Pinkeltje, "en nu zie ik die lieve muisjes
nooit meer, en den vader en de moeder en de kindertjes uit het huis
en..."
"Shoe! shoe! shoe! shoe! shoe!" Wat was dat? "Shoe! shoe! shoe! shoe!"
Pinkeltje hoorde het dadelijk, dat was Stekebeen, de wesp.
"Stekebeen! Stekebeen! kom gauw helpen," riep Pinkeltje.
"Shoe! shoe! shoe, shoe, shoe." Heel vlug kwam Stekebeen aanvliegen en
ging boven op de ballon zitten bij Brommertje.
"Gauw! Stekebeen, ik kan me haast niet meer vasthouden!" riep Pinkeltje.
En toen... toen zei Stekebeen: "Prik!" en prikte een gaatje in de
ballon.
"Pffffffffffffff!"... daar ging het gas door het gaatje naar buiten en
de ballon zakte langzaam naar beneden.
"Prik er nog een gaatje in, Stekebeen!" riep Brommertje. 
En - "Prik!" - daar was nog een gaatje in de ballon.
"Pfff-Pffff"... deed de ballon en heel vlug zakte hij naar beneden.
Vlak onder zich zag Pinkeltje een klein groen huisje op een hoge paal,
en daar kwam hij bovenop terecht.
"Roekoe! Roekoe! Roekoe!" hoorde Pinkeltje binnen in het groene
huisje...! En weten jullie, wat het was... In dat huisje woonden wel een
twintig witte duifjes.
"Roekoe! Roekoe! Roekoe! wie zit daar op ons huis?" riep vader Duif.
"Ik, Pinkeltje!" riep Pinkeltje.
"Waar kom je vandaan?" riepen de duiven.
"Van het grote huis in de stad," zei Pinkeltje, "wil je me asjeblieft
terug brengen?"
"Natuurlijk wel, Pinkeltje," zei vader Duif, "ga maar gauw op mijn rug
zitten."
Dat deed Pinkeltje en hij hield zich stevig vast aan de veertjes van de
duif.
"Klap, Klap, Klap!" weg vloog de duif met Pinkeltje op zijn rug.
"Zoem, zoem, zoem, zoem," daar vloog Brommertje en
"shoe-shoe-shoe-shoe," naast Brommertje vloog Stekebeen en ze vlogen nog
veel harder dan vader Duif om gauw te gaan vertellen, dat Pinkeltje weer
terug kwam.
"Dank u wel, vader Duif," zei Pinkeltje, toen hij weer
bij het raam was, en liep gauw naar het muizenholletje.
Wat waren de muisjes blij, dat Pinkeltje er weer was en ze dansten om
hem heen en Pinkeltje stak vlug zijn kleine pijpje op.


XVIII. Pinkeltje en het jarige meisje

Pinkeltje zat voor het gaatje van het muizenholletje en hij lachte heel
zachtjes, omdat een van de meisjes uit het huis jarig was. Nu kon
Pinkeltje alles zien, wat er gebeurde en dat vond Pinkeltje erg leuk.
Het meisje had haar allermooiste jurk aan en haar stoel was versierd met
grote witte en rode bloemen. Voor het meisje op de tafel stonden al de
cadeautjes. Een mooie pop, een klein winkeltje, een zakje met
chocolaadjes, een doos met echte naalden en klosjes garen en een
vingerhoed, maar het aller- en allermooiste was toch wel een zilveren
kettinkje.
Pinkeltje kon heel goed zien, hoe voorzichtig het kleine meisje met het
kettinkje deed.
"Ka! Ka! Ka!" daar zat Wipstaart in het open raam en keek naar binnen.
En dadelijk zag Pinkeltje, dat Wipstaart erg ondeugend keek.
"Hip! Hip! Hip!" daar hipte Wipstaart naar binnen, en op de tafel.
"Moeder," zei het meisje, "daar is dat leuke kraaitje weer."
Alle kindertjes en de Moeder keken naar Wipstaart.
"Mag ik hem een koekje geven?" vroeg het jongetje.
"Dat is aardig van het jongetje," dacht Pinkeltje.
Maar wat was dat...! Wat deed die stoute Wipstaart daar?... Met een
sprongetje was hij bij het jarige meisje en... "pik!" daar pakte hij het
kettinkje in zijn bek en "flap! flap! flap!" weg vloog de stoute
Wipstaart met het kettinkje het raam uit.
Pinkeltje schrok er vreeslijk van en alle kindertjes en de Moeder
schrokken ook heel erg. Ze holden allemaal naar het raam, maar Wipstaart
was met het kettinkje weggevlogen.
Het jarige meisje begon toen ineens hard te huilen, en heel grote tranen
liepen over haar wangen.
Pinkeltje kon ook wel huilen, zo akelig vond hij het voor dat lieve,
jarige meisje. En wat was die Moeder boos op Wipstaart!
"Zoem-zoem-zoem," hoorde nu Pinkeltje vlak bij het muizenholletje.
"Hoera!" riep Pinkeltje, "daar is Brommertje, de grote bromvlieg.
Brommertje, Brommertje, ga jij eens gauw kijken, waar die stoute
Wipstaart naar toe is gevlogen en waar hij dat mooie kettinkje heeft
verstopt."
"Zoem, zoem, zoem," zei Brommertje, "dat zal ik dadelijk doen,
Pinkeltje," en weg vloog Brommertje. Buiten keek Brommertje overal rond
en vloog toen naar het grote bos buiten de stad, want daar woonde
Wipstaart, dat wist Brommertje, in een nest in een heel hoge boom.
"Zoem-zoem-zoem." Voorzichtig keek Brommertje over een tak en zag in het
nest het prachtige kettinkje liggen. Dadelijk vloog Brommertje nu terug
naar het grote huis en zei tegen Pinkeltje:
"Het kettinkje ligt in het nest van Wipstaart!"
"Knabbeltje!" riep Pinkeltje tegen een van de muisjes, "breng me gauw
naar het dak van het huis," en "rrrt, rrrt, rrrt," weg holde Knabbeltje
met Pinkeltje op zijn rug, tot helemaal boven op het dak.
Hier keek Pinkeltje rond en "Hoera!" riep hij weer, "daar vliegt vader
Duif." Hij zwaaide met zijn mutsje en riep:
"Vader Duif! Vader Duif! Wilt u me even naar het nest van Wipstaart
brengen?"
"Dat wil ik graag doen, hoor Pinkeltje," zei vader Duif. 
"Ga maar gauw op mijn rug zitten."
Zo fijn zittend tussen de witte veren van vader Duif vloog Pinkeltje
naar het grote bos, hoog in de boom, waar Wipstaart woonde. Op een dikke
tak stapte Pinkeltje van de rug van vader Duif en voorzichtig liep hij 
naar het nest van Wipstaart.
Gelukkig was Wipstaart niet thuis. Gauw klom Pinkeltje in het nest.
"Ha!," daar zag hij het mooie kettinkje al liggen. Zo vlug hij kon pakte
hij het kettinkje, bond het om zijn middel heen en klom toen gauw weer
uit het nest op de tak, maar... o hemel, daar kwam Wipstaart
aangevlogen.
"Ka! Ka! Ka! Ka! Wil je dat kettinkje gauw hier geven, Pinkeltje!" riep
Wipstaart boos.
"Neen," riep Pinkeltje, "stoute Wipstaart, dat kettinkje is van het
meisje."
Toen werd Wipstaart zo boos, dat hij naar Pinkeltje pikte en toen...
toen rolde Pinkeltje om en viel van de tak naar beneden.
"Help, help! vader Duif!" riep Pinkeltje.
Dat arme Pinkeltje! Hij viel aldoor maar lager en lager, tussen de
takken door en al vlugger en vlugger.
"Zoem-zoem-zoem!" riep Brommertje verschrikt, "Pinkeltje zal vast zijn
beentjes breken, o, o, o!"
Maar ineens, daar bleef Pinkeltje hangen aan zijn buisje, en een klein
stemmetje zei:
"Gelukkig, dat ik je vast heb, Pinkeltje." En weten jullie, wie dat was?
Dat was Knaagtandje, het eekhoorntje. Die had gauw Pinkeltje vastgepakt,
toen hij naar beneden viel.
"O, o, wat ben ik geschrokken," zei Pinkeltje. "Dank je wel,
Knaagtandje, ik had anders vast mijn beentjes gebroken."
"Roekoe-Roekoe-Roekoe," daar kwam vader Duif ook al aanvliegen.
"Brengt u me weer terug naar het grote huis, vader Duif?"
"Ja, Pinkeltje, dat zal ik doen," zei vader Duif.
"Dag Knaagtandje, dag, ik ga gauw het kettinkje terug brengen."
Het jarige meisje was nog erg verdrietig, dat het mooie kettinkje 
weg was.
Maar toen ze op haar kamertje kwam om naar bed te gaan, wat zag ze daar
op haar stoel bij het bed liggen?
- Het kettinkje! -
"O, moeder, moeder, kom eens gauw kijken!" Daar kwam de moeder al aan 
en de andere kindertjes ook.
"Wie zou dat gedaan hebben?" vroeg het meisje.
"Dat weet ik niet," zei de moeder, "misschien wel de kaboutertjes."
En Pinkeltje, die het hoorde, moest zachtjes lachen, want hij wist wel,
dat het geen kaboutertjes waren geweest.


XIX. Pinkeltje en de behangers

Pinkeltje werd wakker in het muizenholletje achter de etenskast.
"Wat is het al erg licht," dacht Pinkeltje, "het is zeker al heel laat,
maar wat een lawaai hoor ik in de grote kamer."
- "Krits! - Krats! - Krab! - Boem! - Boem!"
Nu werd Pinkeltje erg nieuwsgierig en keek gauw eens door het gaatje de
kamer in.
"Neen!" Maar wat was dat? Daar liepen een heleboel mannen in de kamer en
ze droegen de stoelen, tafels, kasten en het kleed de kamer uit. Daar
was er zelfs een, die alle gordijnen mee nam! Pinkeltje begreep maar
niet, wat dat nu moest!
"Zou de moeder dat wel goed vinden, dat al die mannen alles zo maar
weghaalden?"
Toen werd Pinkeltje erg bang.
"Zouden de moeder en de vader en de kindertjes uit het huis misschien
gaan verhuizen? O! Wat zou dat akelig wezen."
"Snirp-Snirp-Snirp-Snirp," wat een akelig geluid was dat nu weer.
Pinkeltje begon er bijna van te rillen.
"Snirp-Snirp-Snirp."
Heel voorzichtig keek Pinkeltje om de hoek van het holletje en... neen,
maar wat schrok Pinkeltje daar... daar zag hij een van de mannen zo maar
overal het behang van de muur trekken.
"O, o," dacht Pinkeltje, "wat zal de moeder nu vreeslijk boos worden,"
want ze zei altijd:
"Kinderen, jullie mogen niet knoeien op het behang en ook geen vlekken
maken, dat staat erg vies en lelijk." En daar trok die stoute man nu al
het behang er zo maar af!
"Ik wou," dacht Pinkeltje, "dat Snorrebaard, de poes, dien lelijken man
maar eens een flinke krab gaf." Maar Snorrebaard was nergens te zien.
Daar ging eensklaps de deur open en de moeder stapte naar binnen.
"Nu zal ze wel boos en verdrietig worden," dacht Pinkeltje en hij keek
erg bang naar de moeder.
Maar daar begreep Pinkeltje nu niets van. De moeder werd helemaal niet
verdrietig of boos en ze zei tegen dien stouten man:
"Dat gaat heel goed, wilt u een kopje koffie?"
Nu was Pinkeltje wel zo verbaasd, dat hij zijn pijpje uit z'n mond liet
vallen, omdat zijn mondje open ging. Pinkeltje bleef maar niet grote
ogen kijken.
"Rrrrt! rrrrt!" daar kwam Knabbeltje en "rrrt, rrrrt!"
daar was Grijshuidje ook al en "rrrt! rrrt! rrrt! rrrrt!" kwamen
Langstaartje, Zwartsnoetje en Kraaloogje het muizenholletje binnen
rennen en ze hadden toch zo'n pret en ze lachten maar en dansten om
Pinkeltje heen. Ja, Knabbeltje en Kraaloogje pakten zelfs Pinkeltje bij
een handje en terwijl ze met hem ronddansten, piepten ze maar:
"Hoera! Hoera! Hoera! Daar zijn de behangers! Die komen nieuw papier op
de muren plakken en dat doen ze met heerlijke roggepap!"
"Hoera Pinkeltje, wat zullen we onze buikjes straks lekker rond eten 
aan de pap!"
Maar Pinkeltje begreep het niet erg goed.
Hij vroeg: "Wat is dat nu toch, dat ze gaan doen?"
Toen zei Knabbeltje: "De moeder laat mooi, nieuw behang op de muur
plakken en dat doen die mannen met roggepap en dat smaakt heerlijk en
heerlijk!"
En de muisjes zaten allemaal voor het gaatje en keken of de mannen nog
niet kwamen met de pap.
"Stap-stap-stap-stap," daar kwam een man aan die twee grote emmers
droeg.
"Daar is de pap - daar is de pap!" riepen de muisjes zacht tegen elkaar
en ze begonnen weer opnieuw in hun holletje rond te dansen.
Pinkeltje vond het helemaal niet aardig en ging een beetje boos in een
hoekje zitten. Maar toch werd hij weer nieuwsgierig, naar wat de mannen
deden en voorzichtig gluurde hij uit het holletje de kamer in.
Daar ging juist een man met een grote kwast over een heel lang stuk
papier. Toen dat gebeurd was, tilde hij het papier op en plakte het
netjes op de muur.
"Heeee!" zuchtte Pinkeltje, "wat is dat mooi, dat nieuwe papier!"
"Ting! Ting! Ting! Ting!" sloeg de grote klok in de gang en nu hielden
de mannen op met werken en gingen de deur uit naar hun huis.
"Rrrrt! rrrt! rrrrt!" daar renden de muisjes gauw op de emmers af om van
de pap te snoepen.
Kraaloogje sprong boven op de rand en... opeens was Kraaloogje verdwenen
in de emmer.
"Piep - Piep - Piep - Piep," hoorde Pinkeltje - maar het klonk zo raar,
helemaal niet of Kraaloogje plezier had.
"Piep! piep! piep! piep! help! Pinkeltje! ik ben in de pap gevallen en
kan er niet meer uit!"
Zo hard hij kon, holde Pinkeltje naar de emmer en al de andere muisjes
holden mee.
"Piep! piep! piep! piep! piep!" O, o wat was die Kraaloogje bang. Gauw
klom Pinkeltje op de rand van de emmer.
Alle muisjes piepten maar door elkaar en keken vreeslijk verschrikt naar
Kraaloogje in de emmer met pap, die er maar niet uit kon komen.
Kraaloogje sloeg maar met zijn pootjes in de pap en telkens als hij
tegen de emmer wilde opklimmen, gleed hij uit en viel hij weer naar
beneden.
"Wat moeten we doen! Wat moeten we doen!" riepen de muisjes. "Kraaloogje
zal verdrinken! Wat moeten we doen! Pinkeltje, zeg toch, wat we moeten
doen!"
Pinkeltje was ook erg geschrokken en keek angstig om zich heen en
toen... bedacht hij opeens hoe hij Kraaloogje kon helpen.
Op de rand van de emmer lag een grote kwast, waarmee de man de pap op
het papier gesmeerd had. Pinkeltje duwde en duwde tegen de kwast en...
"Plof," daar viel de kwast in de pap! Nu kon Kraaloogje gauw langs de
stok van de kwast uit de emmer klimmen!
Wat was die Kraaloogje blij, en dadelijk likten de andere muisjes hem
helemaal schoon.
"Maar nu ga ik gauw naar het holletje," zei Pinkeltje, "ik wil eerst nog
een pijpje roken en dan ga ik slapen, want het is, geloof ik, al erg
laat geworden."


XX. Pinkeltje en de wolbal

Pinkeltje zat maar heel stil voor zijn muizengaatje, en keek de kamer
in. Zo nu en dan blies hij, als hij een trekje aan zijn pijpje deed, een
klein blauw rookwolkje uit. Waarom of die Pinkeltje zo heel stil zat te
kijken? Wel, hij hoorde zulke prachtige muziek, als hij nog nooit
gehoord had. De vader en de moeder, de twee meisjes en het jongetje
zaten allemaal om de tafel. Op die tafel stond een vierkante, houten
kist en boven op die kist, draaide een ronde, zwarte plaat en als die
plaat draaide kwam er mooie muziek.
Maar daar zei de vader: "Ziezo, nu is het voor vandaag afgelopen, morgen
spelen we weer."
"He, wat is dat nu jammer," dacht Pinkeltje. En hij zag, hoe de vader de
kist opnam en hem op het tafeltje bij het raam zette. Toen gingen de
kindertjes buiten spelen, de vader ging naar zijn werk en de moeder ging
naar de keuken. Toen de moeder nu de kamer uitliep, viel door de tocht
haar wolbal op de grond. Pinkeltje zag het en dacht: "Als er straks
iemand binnenkomt en er op trapt, gaat die bal vast stuk."
"Weet je wat, ik zal die bal weer even op het tafeltje leggen," zei
Pinkeltje en gauw liep hij naar de bal. Maar o! o! wat was die bal
zwaar! Dat kon hij nooit. Toen bedacht Pinkeltje wat anders. Hij bond de
draad om de bal vast en klom toen op het tafeltje, waar het kistje stond
waar de mooie muziek uit was gekomen. Hij hield de draad heel stevig
vast in zijn beide handjes en wilde zo de bal op het tafeltje trekken!
Maar het was haast nog te zwaar.
Toen klom Pinkeltje boven op de muziekdoos en ging op de platte ronde
plaat staan. Nu zou hij nog eens heel hard trekken, misschien ging het
dan wel.
Maar wat was dat? Wie keek daar door het open raam naar binnen...
Pinkeltje, Pinkeltje... pas toch op! - Maar Pinkeltje zag niet, dat
Wipstaart daar bij het raam stond. En Pinkeltje trok maar aan de draad.
Wipstaart keek even naar Pinkeltje en toen lachte Wipstaart. Heel, heel
voorzichtig hipte hij naar Pinkeltje toe en toen... toen pikte Wipstaart 
aan het knopje op de muziekdoos en toen...
"O! O!" riep Pinkeltje verschrikt en hij liet bijna de draad los,
want... daar begon de plaat, waarop hij zat, te draaien en... Pinkeltje
draaide mee!
Pinkeltje probeerde zich heel, heel goed vast te houden, maar al vlugger
en vlugger ging die plaat rond en Pinkeltje draaide mee!
Wat was dat raar, alles draaide om Pinkeltje heen, en hij werd er zo
raar van in zijn hoofdje, dat hij zijn handjes voor zijn ogen moest
houden, om het maar niet te zien. En de stoute Wipstaart lachte en
lachte...
"Ka! Ka! Ka!" riep hij, "lekker he Pinkeltje?"
Maar dat vond Pinkeltje nu helemaal niet. O, grutjes, wat was dat nu
weer! Daar voelde Pinkeltje wat om zijn benen, net of hij werd
vastgebonden.
En dat was... de draad van de wolbal, en nu was het nog akeliger voor
Pinkeltje, want hij draaide aldoor maar rond en om hem heen draaide de
woldraad!
Eerst om zijn benen, toen om zijn lijfje en toen... al dikker en hoger
kwam de wol en eindelijk zat Pinkeltje er helemaal in!
"O! o," zuchtte Pinkeltje, "nu kan ik niet meer zien en niemand kan me
helpen, de muisjes niet en Snorrebaard niet en niemand. En toen... toen
rolde ineens de wolbal met Pinkeltje er in, van de muziekdoos af.
"Rommelde-bommelde-bom," op het tafeltje en
"rommelde-bommelde-bom" over de tafel verder en toen... "bom, bom" 
op de grond.
"Ka! Ka! Ka!" lachte Wipstaart heel hard.
"Waar is Pinkeltje toch?" vroegen de muisjes in het holletje aan elkaar
en ze zochten overal. Maar daar kwam Snorrebaard binnen en "rrrt, rrrt,
rrrrt," weg waren alle muisjes en "flap-flap-flap," weg vloog Wipstaart
in de grote boom voor het huis.
"Wipstaart!" riep Snorrebaard, "wat heb je uitgevoerd, je bent vast weer
stout geweest."
"Ka! Ka! Ka!" lachte Wipstaart, "Snorrebaard, kijk eens naar de wolbal!"
"Ik zie niets aan de wolbal," miauwde Snorrebaard en hij gaf met zijn
poot een flinke tik tegen de wolbal en die rolde een heel eind door de
kamer. Dat vond Snorrebaard een leuk spelletje en net wilde hij weer een
flinke tik geven, toen... ja, wat zag hij toen... een heel klein blauw
stukje muts.
"He," zei Snorrebaard, "dat lijkt de muts van Pinkeltje wel."
"Ka! Ka! Ka!" lachte Wipstaart, "dat is ook de muts van Pinkeltje."
Toen hoorde Snorrebaard heel zacht roepen:
"Help me gauw! help me gauw! ik zit helemaal vast in die wolbal!"
Toen begon Snorrebaard vlug met zijn pootjes, de wolbal af te rollen
en... daar kwam het hoofd van Pinkeltje te voorschijn.
"O!" riep Pinkeltje, toen hij er uit geklommen was, "wat ben ik blij,
dat je me geholpen hebt, Snorrebaard, die stoute Wipstaart..."
Maar daar ging de deur open en kwam de moeder binnen.
"Trip-trip-trip-trip," holde Pinkeltje gauw naar zijn holletje.
Wat schrok de moeder, de hele wolbal was in de war.
"Stoute poes," zei ze tegen Snorrebaard, "wat heb je gedaan, je krijgt
geen melk vandaag."
Dat hoorde Pinkeltje en hij vond het erg akelig voor Snorrebaard en was
heel boos op Wipstaart. Maar gelukkig kreeg Snorrebaard toch later zijn
bakje melk van de moeder.


XXI. Pinkeltje en de wipplank

Op de tafel van de vader lag een mooie houten liniaal, dat was een recht
latje met allemaal cijfertjes er op en daar trok de vader mooie rechte
lijntjes mee in zijn schrijfboeken.
Pinkeltje was boven op die tafel geklommen en wandelde daar een beetje
rond. Hij bekeek de mooie grote inktpot en de penhouder en alles wat er
nog meer op tafel lag.
"Boems," daar sprong Snorrebaard, de poes, ook op de tafel.
"Dag Snorrebaard," zei Pinkeltje.
"Dag Pinkeltje," zei Snorrebaard, "ben je aan het wandelen?"
"Ja," zei Pinkeltje, "en ik bekijk al die mooie dingen van de vader eens
goed."
"Pinkeltje," zei Snorrebaard, "ik weet een leuk spelletje, we maken een
wipplank van de liniaal, kijk dat doen we zo." En Snorrebaard pakte de
liniaal op en legde hem op de inktkoker.
"Zo," zei Snorrebaard, "nu ga jij, Pinkeltje, aan de ene kant zitten en
dan druk ik met mijn poot aan de andere kant op de liniaal, en dan wip
je zo omhoog."
Dat vond Pinkeltje erg leuk. Gauw ging hij zitten op het puntje van de
liniaal. Snorrebaard drukte aan de andere kant en daar ging Pinkeltje in
de hoogte en als Snorrebaard voorzichtig losliet, zakte Pinkeltje weer
naar beneden.
"Hup, hup, hup!" wipte Pinkeltje maar op en neer. Wat moest die
Pinkeltje lachen, hij hield zich maar stevig vast. Maar toen... wat deed
die Snorrebaard daar ineens? Snorrebaard gaf opeens een heel harde klap
op de liniaal en floep! daar vloog Pinkeltje in de hoogte. Maar niet
zo'n heel klein eindje, neen, Pinkeltje vloog een heel eind in de lucht
- zo hoog vloog Pinkeltje, dat hij wel helemaal tot bij de lamp kwam.
Pinkeltje gilde het uit van angst en greep nog net de lamp vast, anders
was hij zeker heel erg gevallen.
"O, Pinkeltje, Pinkeltje, wat heb ik gedaan!" riep
Snorrebaard, "wat is dat akelig en wat moet ik doen?" En Pinkeltje hield
zich met beide handjes vast onder aan de lamp en hing een heel eind van
de grond.
"O! O!" riep Pinkeltje, "ik krijg zo'n pijn in mijn handjes, van dat
vasthouden."
"Laat je maar vallen," riep Snorrebaard, "dan vang ik je wel op."
"Neen, neen," riep Pinkeltje, "dat durf ik niet."
"Ik zal Wipstaart roepen," zei Snorrebaard, "die zal je wel van de lamp
afhalen," en weg holde Snorrebaard.
En die arme Pinkeltje hing maar aan de lamp en zijn handjes deden hem
zo'n pijn en hij durfde bijna niet kijken.
"O, o," zuchtte Pinkeltje, "als Snorrebaard maar gauw komt, anders val
ik vast naar beneden."
Maar hoe Snorrebaard ook zocht en zocht, hij kon Wipstaart niet vinden
en ook vader Duif zag Snorrebaard nergens. Maar wat gebeurde daar? Van
achter de koekoeksklok kwam Zilverdraadje aanstappen en toen hij
Pinkeltje daar zag hangen, schrok Zilverdraadje heel erg.
"Houd je goed vast Pinkeltje!" riep Zilverdraadje, "dan zal ik je
helpen."
Knabbeltje en de andere muisjes hadden ook gehoord, dat Pinkeltje onder
aan de lamp hing en ze waren gauw komen aanhollen.
"Piep, piep, piep, piep!" riepen de muisjes. "Wat
moeten we doen! Wat moeten we doen!" En ze waren vreeslijk bang.
"Gauw, gauw," riep Pinkeltje, "ik kan me bijna niet meer vasthouden."
Met heel grote stappen kwam Zilverdraadje aanstappen.
"Vlug," zei hij tot de vijf muisjes, "gaan jullie in een grote kring
onder de lamp zitten," en toen... toen begon dat slimme Zilverdraadje
een heel groot stevig spinneweb te maken, van het snuitje van het ene
muisje, naar de snuitjes van de andere muisjes.
Wat deed die Zilverdraadje dat vlug, het werd al gauw een heel groot
net.
"Ik kan me niet meer vasthouden!" riep Pinkeltje.
"Nog even!" riep Zilverdraadje, en nog vlugger werkte hij aan het net
tussen de muisjes, die allemaal stil bleven zitten.
"Ik kan me niet meer vasthouden!" riep Pinkeltje, en... o, o, daar viel
hij van de lamp naar beneden.
Pinkeltje viel en viel en viel en toen... "boems!" - daar lag hij in het
spinneweb, dat de muisjes vasthielden en het was zo mooi gemaakt, dat
Pinkeltje erg zacht viel en zich helemaal geen pijn deed.
"Koekoek, Koekoek," zei opeens de koekoeksklok.
"Daar is het al weer tijd," riep Zilverdraadje verschrikt, "zo dadelijk
komt de moeder beneden en als ze me ziet, jaagt ze me vast het huis
uit."
"Dag Pinkeltje, dag muisjes, ik ga gauw terug naar
de klok..." en weg liep Zilverdraadje, zo hard als hij kon.
En Pinkeltje en de muisjes liepen ook maar weer naar hun holletje achter
de etenskast.
"Stap! stap! stap!" Wie kwam daar binnen? Snorrebaard en hij keek
vreeslijk bang. Hij dacht, wat zal er nu met dien armen Pinkeltje
gebeurd zijn?
"He," zei Snorrebaard, "ik zie Pinkeltje nergens."
"Pinkeltje! Pinkeltje, waar ben je?" riep hij.
"Hier," riep Pinkeltje terug, "gelukkig weer in mijn holletje" en toen
vertelde Pinkeltje gauw aan Snorrebaard, hoe Zilverdraadje een net had
gemaakt en hem daarin samen met de muisjes had opgevangen.


XXII. Hoe Goudhuidje Pinkeltje redde

Pinkeltje zat voor zijn muizenholletje achter de etenskast en keek in de
lege kamer.
"Tik-tik-tik," tikte de grote klok. Telkens als de slinger van de klok
heen en weer ging, zei de klok "tik." Maar wat was dat? Opeens ging de
slinger veel langzamer en toen... hoorde Pinkeltje het tikken niet meer.
Wat werd het nu stil in de kamer.
"O, o," dacht Pinkeltje, "als de klok nu niet meer tikt, weten de vader
en de moeder niet meer, hoe laat het is en dan gaat alles verkeerd in
het grote huis."
Pinkeltje riep gauw alle vijf de muisjes en zei: "Muisjes, we moeten de
klok weer aan het tikken maken, anders gaat het niet goed in het grote
huis, dan komt het eten te laat en gaat de vader te laat naar zijn werk
en de kindertjes gaan te laat naar bed."
Vlug liep Pinkeltje met de muisjes naar het kastje, waarboven de klok
aan de muur hing. En ze klommen boven op de kast.
Maar op die kast stond ook nog een grote glazen bak met water en 
daar zwom Goudhuidje, het goudvisje, in rond.
Alle vijf de muisjes en Pinkeltje trokken nu heel hard aan de ketting
van de klok om hem op te winden. Maar de slinger wilde niet heen en weer
gaan.
"Ik zal een flinke duw tegen die slinger geven," zei Pinkeltje.
Vlug kroop hij op de bak, waar Goudhuidje in rondzwom, maar toch kon
Pinkeltje nog niet bij de slinger.
Toen zei Knabbeltje, een van de muisjes: "Pinkeltje, als alle muizen op
elkaar gaan staan en jij boven op ons, dan kun je er wel bij."
Dat vond Pinkeltje een goed plan. Alle muisjes gingen op elkaar staan en
Pinkeltje er boven op; toen gaf Pinkeltje een harde duw tegen de
slinger. De slinger ging een eind weg en kwam weer terug en toen... bom
- kwam de slinger tegen Pinkeltje aan. Pinkeltje schrok zo dat hij bijna
omviel, maar gelukkig greep hij zich nog gauw aan de slinger vast. Toen
ging de deur van de kamer open en wie kwam daar binnen?... Snorrebaard,
de poes! en "rrrt-rrrt-rrrt-rrrt-rrrt," weg holden de muisjes.
"He! he! help! help!" riep Pinkeltje erg bang, want daar hing hij onder
aan de slinger en zwaaide maar heen en weer.
"Tik! Tik! Tik!" deed de klok en "zwaai-zwaai-zwaai" zwaaide Pinkeltje
maar heen en weer. O, wat vond Pinkeltje dat een akelig gevoel, hij 
werd er naar van in zijn maagje.
"Gauw! help me toch, Knabbeltje, Zwartsnoetje, Grijshuidje, Kraaloogje
en Langstaartje!"
Maar de muisjes durfden niet uit het holletje te komen, omdat
Snorrebaard nog in de kamer was.
"Snorrebaard, kom jij me nu gauw helpen," riep Pinkeltje.
"Wie roept daar?" zei Snorrebaard.
"Ik, Pinkeltje!" riep Pinkeltje en hij hield zich stevig vast aan de
slinger van de klok.
"Tik-tik," tikte de klok maar en "zwaai - zwaai," zwaaide Pinkeltje maar
heen en weer.
"Waar ben je dan, Pinkeltje?" vroeg Snorrebaard.
"Hier! Onder aan de slinger van de klok en ik kan me haast niet langer
vasthouden, mijn handjes doen zo'n pijn!"
Daar kwam Snorrebaard aanspringen en net toen hij op de kast was
gesprongen, toen... o, wat schrokken de muisjes, want daar viel Pinkeltje 
van de slinger en... plons, in de diepe bak met water bij Goudhuidje.
"Piep! Piep! Piep! Piep! Piep!" piepten de muisjes erg verschrikt.
"Miauw miauw," riep Snorrebaard en keek heel bang in het water.
"Borrel-de borrel-de borrel-de borrel," zakte Pinkeltje steeds dieper en
allemaal luchtbelletjes kwamen er naar boven.
"O! O! O! O!" riepen de muisjes, "nu verdrinkt het arme Pinkeltje!"
Snorrebaard ging op de rand van de bak staan en stak zijn poot in het
water, maar hij kon Pinkeltje niet pakken: zijn pootje was veel te kort.
"Bubbel-de bubbel-de bubbel-de bubbel," en aldoor kwamen er nog maar
luchtbelletjes naar boven.
De muisjes werden zo vreeslijk bang, dat ze allemaal hun pootjes voor
hun oogjes hielden om maar niets te zien van dat arme Pinkeltje, daar in
het water.
"Pinkeltje, lief klein Pinkeltje!" riep Snorrebaard, die ook erg bang
was...
- Maar wat was dat? - Daar zwom Goudhuidje naar Pinkeltje toe en net
tussen de beentjes van Pinkeltje. Daar zat Pinkeltje warempel op de rug
van Goudhuidje, en die zwom nu gauw naar boven.
"Hoera! Hoera!" miauwde Snorrebaard en hij pakte Pinkeltje vlug van de
rug van Goudhuidje en zette hem op het kastje neer.
O, o, wat moest die Pinkeltje hoesten en proesten van al dat water in
zijn maagje en wat was hij vreeslijk nat! Maar Snorrebaard bracht hem
gauw naar het holletje.
Wat waren alle muisjes blij, toen ze Pinkeltje weer zagen! En weten
jullie wat Pinkeltje, toen hij droog was, heeft gedaan? Hij heeft toen
een heleboel kleine stukjes koek in de bak met water gegooid voor
Goudhuidje, omdat die hem toch maar gered had.


XXIII. Pinkeltje en de sigaar

Pinkeltje zat in het muizenholletje achter de etenskast en wilde nu eens
lekker gaan slapen. De hele dag had Pinkeltje de muisjes geholpen met
het holletje schoon te maken. Pinkeltje keek nog even rond en ook nog
even in de kamer. Hij zag de vader zitten, die las in een groot boek en
naast hem lag op een asbakje een sigaar. He, wat akelig, de hele kamer
was met rook. Daar ging de deur open en kwam de moeder binnen.
"Weet je wel, dat het al erg laat is?"
"Jonge, jonge," zei de vader op de klok kijkende, "dan maar gauw naar
bed," en dadelijk stond hij op en liep met de moeder de kamer uit.
"Nu," dacht Pinkeltje, "dan ga ik ook maar naar bed."
Juist had hij zijn bedje in orde gebracht of daar kwam Grijshuidje het
muizenholletje binnen wippen.
"Pinkeltje! Pinkeltje! Pinkeltje!" riep Grijshuidje, "er is iets
vreeslijks gebeurd, de vader heeft vergeten zijn sigaar uit te doen en 
nu is die van de asbak gevallen en zo maar op het mooie tafelkleed 
van de moeder."
Zo gauw hij kon, holde Pinkeltje de kamer in en klom vlug op de tafel en
alle muisjes sprongen met Pinkeltje mee.
Och! Och! wat was dat vreeslijk! Er kwam al een klein rookwolkje van het
tafelkleed, waar de sigaar gevallen was! Pinkeltje keek rond, wat hij nu
doen moest. Ha! daar zag hij het melkkannetje staan. Gauw keek Pinkeltje
er in, gelukkig zat er nog wat melk in. Knabbeltje, en Grijshuidje en
de andere muisjes hielpen Pinkeltje de melkkan naar de plaats te
brengen, waar de sigaar lag te branden.
"Een, twee, drie!" riep Pinkeltje en toen gooiden ze alle melk uit de
melkkan over de brandende sigaar en het tafelkleed.
"Sssssssssst," siste de melk en uit was de sigaar en ook het vuur 
van het tafelkleed. Maar er was een heel groot gat in gebrand, wel zo 
groot, dat Pinkeltje er helemaal door zou kunnen kruipen. Maar dat 
deed Pinkeltje niet, want er lag een hele plas melk.
De muisjes waren erg blij, dat het tafelkleed niet meer brandde, anders
was misschien het hele huis nog in brand geraakt. Maar Pinkeltje keek
erg verdrietig, die domme, domme vader, wat zou de moeder morgen
verdrietig zijn.
"Weet je wat we doen moeten? We moeten het gat in het tafelkleed weer
dicht maken," zei Pinkeltje.
"Ja, maar Pinkeltje," vroegen de muisjes, "hoe moeten we dat doen?"
Pinkeltje dacht toen heel erg lang, drukte zijn wijsvinger tegen zijn
neusje en riep:
"Ik weet het! Ik weet het! Jullie muisjes likken eerst alle melk
helemaal op en dan gaan jullie naar de werkmand van de moeder en halen
jullie allemaal kleine draadjes wol."
"Lik-lik-lik-lik-lik," likten de vijf muisjes aan de melkplas en ze
likten zo lang, dat de hele plas melk weg was en toen
"rrrt-rrrt-rrrt-rrrt-rrrt," renden ze naar de werkmand en klommen er in.
Knabbeltje beet allemaal stukjes draad af ende anderen droegen de
draadjes vlug naar de tafel. Er lag al gauw een hele berg van die
draadjes.
"Maar Pinkeltje," zei Kraaloogje, "wie moet dat nu maken, ik kan het
niet."
"Ik ook niet, ik ook niet," riepen de andere muisjes.
"Wacht maar," zei Pinkeltje, "ik weet wel iemand, die het prachtig zal
kunnen doen," en Pinkeltje klom van de tafel, liep door de kamer tot
vlak onder de klok en bleef daar staan.
Toen zette Pinkeltje zijn handjes voor zijn mond en riep zo hard hij
kon:
"Zilverdraadje, Zilverdraadje! wil je ons gauw komen helpen?"
Daar kwam Zilverdraadje, de spin, uit de klok te voorschijn. Gauw maakte
hij een lange draad en liet zich op de grond zakken.
"Wat is er Pinkeltje?" vroeg Zilverdraadje.
"Ga maar vlug mee," zei Pinkeltje, "je moet ons helpen met het
tafelkleed maken."
Samen liepen ze weer naar de tafel en toen Zilverdraadje bij het grote
gat kwam, zei hij:
"Dat zal een heel werk worden, ik zal maar dadelijk beginnen."
Zilverdraadje ging toen in het midden van het gat zitten en toen zei hij
tegen de muisjes en Pinkeltje:
"Geven jullie me nu de draadjes maar aan."
Dit deden de muisjes, ze gingen in een kring om het gat zitten en
telkens gaven ze een draadje aan Zilverdraadje en die maakte het draadje
met zijn pootjes vlug vast op het plekje, waar het nodig was. En zo vlug
deed Zilverdraadje het, dat de muisjes heel wat moeite hadden, om 
gauw genoeg de draadjes aan te geven.
Na een uurtje was het gat helemaal weer dicht, en zo netjes had
Zilverdraadje het gemaakt, dat je het bijna niet zien kon.
Toen zei Pinkeltje:
"Zilverdraadje, ik dank je wel, voor al het werk en als je... maar daar
ging de deur open... "Miauw-miauw - miauw" - dat was Snorrebaard en -
"rrrt-rrrt-rrrt-rrrt," weg holden de muisjes.
"Ho! Help! houd me vast!" schreeuwde Pinkeltje en
"rommelde-bommelde-bommel," vloog Pinkeltje over de tafel.
Hoe kwam dat nu? Een van de muisjes had nog een draadje in zijn pootje
en het andere eind zat vast aan Pinkeltjes laarsje. Het arme Pinkeltje
rolde en tolde maar achter het muisje aan, stootte zijn hoofdje tegen de
poot van een stoel, zijn rug tegen de kast en bomde toen tegen een
voetenkussen aan en toen tegen de kant van het holletje.
O, o, o, wat was die Pinkeltje daarvan geschrokken, maar hij was nu toch
gelukkig weer in het holletje. En Snorrebaard moest toch zo vreeslijk
lachen om die malle sprongen, die Pinkeltje gemaakt had, zo vreeslijk,
dat Pinkeltje er boos om werd.
De volgende dag kwam de moeder beneden en ruimde alles op in de kamer en
ze zag helemaal niet dat er een gaatje in het tafelkleed was geweest.
Maar de moeder zag wel, dat het melkkannetje was omgevallen en alle melk
weg was.
"Dat heb jij gedaan, Snorrebaard!" zei de moeder en Snorrebaard kreeg
een flinke tik.
En weten jullie, wie er toen zo lachen moest...?
Dat was Pinkeltje in zijn holletje en hij zei tegen Snorrebaard: "Eerst
lachte je om mij gisteren, maar nu lach ik jou lekker uit."


XXIV. Pinkeltje en de badkuip

Pinkeltje was alleen in zijn muizenholletje achter de etenskast in de
kamer; alle muisjes waren weggegaan.
"Weet je wat ik ga doen," dacht Pinkeltje, "ik ga eens een wandelingetje
maken, misschien kom ik Snorrebaard, de poes, wel tegen." Heel op zijn
gemak wandelde Pinkeltje door de kamer, maar daar ging de deur open en
kwam de moeder binnen. Pinkeltje wilde zich gauw verstoppen, gelukkig,
daar stond de deur van de speelgoedkast open. "Dan zal ik me daar maar
even in verstoppen," dacht Pinkeltje. Hij keek door de kier van de deur
of de moeder al weer weg zou gaan.
"Als de moeder weg is, ga ik maar weer gauw naar mijn holletje terug,"
dacht Pinkeltje. Maar wat was dat nu? Daar kwam de moeder juist op de
speelgoedkast af, waar Pinkeltje in zat. Verschrikt keek Pinkeltje om
zich heen, waar hij zich nu zo gauw kon verstoppen.
Daar zag hij vlak naast zich het mooie rode motorbootje van het kleine
jongetje, het deurtje van de kajuit stond open.
"Wat fijn!" dacht Pinkeltje, "nu kan ik me gauw in dat bootje
verstoppen."
En vlug klom hij op de boot en stapte gauw naar binnen en deed het
deurtje dicht. Er was een heel klein raampje in en daar kon Pinkeltje
net doorheen kijken.
"Ho," dacht Pinkeltje, "daar vindt de moeder me vast niet."
Daar ging de kastdeur open en daar stond de moeder. Pinkeltje zag haar
hand in de kast komen.
Maar wat was dat?... Daar kwam haar hand naar het bootje, ze pakte het
op en nam het uit de kast met Pinkeltje er bij.
Pinkeltje schrok vreeslijk en rolde helemaal ondersteboven, zo schudde
het bootje.
Waar ging hij naar toe?... Gauw keek hij door het raampje. De moeder
liep de kamer weer uit, de gang door, en een andere kamer binnen. En
hier zag Pinkeltje een heel grote witte bak, vol met water en daar zette
de moeder het bootje met Pinkeltje in. Nu zag Pinkeltje niets meer dan
de witte kanten van de bak. Toen hoorde hij de moeder roepen.
"Kom, jongen, het bad is klaar, gauw er in."
Daar zag Pinkeltje een been en nog een been, en toen het jongetje in het
bad stappen.
O, o, o! Wat kwamen er nu grote golven, het bootje hobbelde van de ene
kant naar de andere kant. Pinkeltje moest zich goed vasthouden, anders
viel hij helemaal ondersteboven. Zij lieten het bootje maar heen en 
weer varen.
En hij maakte grote golven en dan schudde het bootje vreeslijk.
Pinkeltje werd er helemaal akelig van. Daar gaf het jongetje een harde
klap op het bootje, het ging opeens scheef. Pinkeltje rolde om, 
"floep-floep-floep," daar kwam allemaal water in het bootje.
"O,o!" riep Pinkeltje, "nu ga ik verdrinken," want het jongetje had het
bootje onder water geduwd.
Bijna was het helemaal vol water en Pinkeltje was kletsnat. Maar
gelukkig, daar tilde het jongetje het bootje weer op.
"Het is helemaal vol water," zei hij tegen zijn moeder en toen... toen
keerde hij het hele bootje om.
"Rolderde-tolderde-tolderde-tol," rolde Pinkeltje ondersteboven en stond
op zijn hoofdje, met zijn beide beentjes in de lucht.
Maar dat duurde niet lang en het jongetje zette het bootje weer op het
water.
Maar nu gaf het jongetje het bootje een harde duw. "Boms," stootte
Pinkeltje zijn hoofdje in het bootje. Nu tilde de moeder het jongetje
uit het bad, droogde het af en ging de kamer uit. Nu werd alles stil.
Daar dreef nu Pinkeltje met zijn bootje en dat bootje... zat half vol
met water en telkens kwam er meer water in.
Pinkeltje werd erg bang en kroop vlug door het deurtje boven op het
bootje. De moeder en het jongetje waren weg. Maar het was toch zo
akelig, in het bootje kwam aldoor maar meer water en er was niemand om
hem te helpen.
En toen begon Pinkeltje te huilen. Het bootje zakte al dieper en dieper
en opeens ging het helemaal onder water. Pinkeltje sloeg zijn armpjes
uit en zwom in het bad, maar de kanten waren zo glad en zo hoog, dat hij
er niet uit kon klimmen... en toen werd Pinkeltje erg moe van dat
zwemmen. Maar gelukkig, daar dreef een groot stuk zeep, gauw probeerde
Pinkeltje er op te klimmen en dat ging gelukkig. Nu zat Pinkeltje op het
stukje zeep en het bootje lag helemaal onder in het water.
"Miauw-miauw-miauw."
"Hoera!" riep Pinkeltje, "dat is... Snorrebaard. Snorrebaard,
Snorrebaard, kom me gauw helpen!"
"Waar zit je, Pinkeltje?" riep Snorrebaard.
"Hier, in het bad!" riep Pinkeltje. "Floep," daar sprong Snorrebaard op
de rand van het bad en stak zijn poot uit naar Pinkeltje, maar...
Snorrebaards pootje was te kort.
"Ik kan je niet pakken," riep Pinkeltje, "wat moeten we nu doen,
Snorrebaard?"
"Miauw-miauw," zei Snorrebaard, "ik weet het, Pinkeltje," en toen
draaide Snorrebaard zich om en stak aan Pinkeltje zijn staart toe. Die
kon Pinkeltje net pakken en vlug klom hij er langs naar boven en op de
rug van Snorrebaard. Deze bracht hem gauw weer naar zijn holletje.
"Dank je wel, Snorrebaard," zei Pinkeltje, "nu ga ik eerst mijn kleren
drogen."


XXV. Pinkeltje is verkouden

"A-pe-tsjoe! A-pe-tsjoe! - A-pe-tsjoe!" Wat was dat nu, Pinkeltje schrok
er zelf van en de muisjes schrokken ook.
"A-pe-tsjoe! Ape-tsjoe! Ape-tsjoe," deed Pinkeltje weer.
Och, och, wat was die Pinkeltje verkouden geworden. Telkens en telkens
moest hij weer niezen en dan kwamen er traantjes in zijn ogen. Neen
hoor, Pinkeltje was erg verkouden en daarom bleef Pinkeltje maar stil in
zijn muizenholletje zitten.
"Miauw-miauw-miauw," daar kwam Snorrebaard aanwandelen. Die begreep er
niets van. Pinkeltje kwam hem anders elke dag even goedendag zeggen.
"Pinkeltje," riep Snorrebaard vlak bij het muizenholletje, "waar ben je?"
"A-pe-tsjoe! A-pe-tsjoe! Dag Snorre-A-pe-tsjoe-baard, ik ben zo
verkouden. A-pe-tsjoe!"
"Dan moet je een dikke doek om je hals doen, Pinkeltje," zei
Snorrebaard.
"Die heb ik niet," zei Pinkeltje verdrietig.
"Wacht maar," zei Snorrebaard, "ik zal wel zien of ik er een voor je kan
krijgen."
"Zoem-zoem-zoem-zoem." Daar was Brommertje. Die ging ook bij het
holletje op de grond zitten.
"Pinkeltje," riep Brommertje, "waar zit je toch?"
"A-pe-tsjoe! A-pe-tsjoe!" nieste Pinkeltjeweer, enzei:
"Ik ben toch zo verkouden, Brommertje en ik heb zo'n pijn in mijn keel."
"Dan moet je honing slikken," zei Brommertje, "dat is er goed voor."
"Maar ik heb geen honing," zuchtte Pinkeltje.
"Wacht maar," zei Brommertje, "die zal ik wel voor je zien te krijgen,"
en weg vloog Brommertje.
"A-pe-tsjoe! A-pe-tsjoe! A-pe-tsjoe!" nieste Pinkeltje weer en wie
denken jullie, dat er door het open raam naar binnen vloog... Wipstaart!
"Ka! Ka! Ka!" zei Wipstaart. "Wie niest hier zo?"
"Dat is Pinkeltje," zei Snorrebaard, "die is erg verkouden geworden en
als je hem gaat plagen Wipstaart, dan krijg je een heel harde tik van me
op je kop."
"Ka! Ka! Ka!" zei Wipstaart en kwam verder de kamer in, "ik wil
Pinkeltje helemaal niet plagen," en vlak bij het holletje bleef
Wipstaart zitten.
"Ka! Ka! Ka!" riep hij, "Pinkeltje, ben je erg verkouden?"
"A-pe-tsjoe! A-pe-tsjoe! A-pe-tsjoe! ja heel erg," zei Pinkeltje.
"Maar heb je dan wel een zacht warm veren bedje, Pinkeltje?" vroeg
Wipstaart.
"Neen," zei Pinkeltje.
"Dan zal ik dat wel voor je zien te krijgen," en weg vloog Wipstaart.
"Pinkeltje," zeiden nu de muisjes, "het is helemaal niet goed voor je
nu, zo op de grond te slapen, we zullen een bedje voor je maken."
"A-pe-tsjoe! A-pe-tsjoe! A-pe-tsjoe! A-pe-tsjoe!" - nieste Pinkeltje en
zei toen: "Dat zou ik graag willen hebben, Knabbeltje."
"Knap-knap-knap-knap-knap-knap." Wat deden de muisjes daar? Van heel
kleine stukjes hout knabbelden ze heel kleine plankjes en pootjes en
maakten zo gauw ze konden een houten ledikant.
"Miauw-miauw," riep Snorrebaard onder de klok. "Miauw, Zilverdraadje,
kom eens gauw."
Daar keek Zilverdraadje, de spin, al om een hoekje van de klok.
"Zilverdraadje, kun je niet eens gauw een lekkere warme das voor
Pinkeltje maken, die zo vreeslijk verkouden is?"
"Ik zal er dadelijk aan beginnen hoor," zei Zilverdraadje en
"kriebelde-kriebel-de kriebel," gingen de pootjes van Zilverdraadje en 
daar kwam al een stukje van de mooie warme das te zien!
"Zoem-zoem-zoem-zoem." Wat had die Brommertje een haast! Zo vlug hij
kon, vloog hij naar het grote veld, buiten de stad. Bij een mooie, rode
bloem ging hij zitten.
"Zwing-zwing-zwing-zwing."
"Ha!" riep Brommertje, "daar is Honingsnuitje, de bij, al."
"Honingsnuitje, heb je niet wat honing voor Pinkeltje? Die is zo
vreeslijk verkouden."
"Natuurlijk heb ik voor dat aardige Pinkeltje wat honing," zei
Honingsnuitje.
Zo gauw hij kon, haalde hij uit de bloemen een druppel honing.
"Maar waar zullen we de honing in doen?" vroeg hij aan Brommertje.
"Wacht maar," zei deze, "dan haal ik een bakje."
"Zoem-zoem-zoem-zoem," weg vloog Brommertje. Knaagtandje, het
eekhoorntje, zat op een tak en knabbelde een hazelnootje.
"Zoem-zoem-zoem-zoem," daar kwam Brommertje aanvliegen.
"Knaagtandje," zei Brommertje, "Pinkeltje is zo verkouden en nu moeten
we een klein bakje hebben om honing in te doen."
"Wacht maar, Brommertje," zei Knaagtandje, en hij knapte gauw een
hazelnootje stuk en gaf de helft van het dopje aan Brommertje. 
Die vloog er weer mee naar Honingsnuitje en die vulde het vlug met 
heerlijke zoete honingdruppels, tot het helemaal vol was.
"Flapperde-flapperde-flapperde-flap!"
"He, wie is dat?" zei vader Duif, "dat lijkt Wipstaart wel."
"Flapperde-flapperde-flapperde-flap!" Wipstaart ging op het dak van het
huisje van vader Duif zitten.
"Vader Duif," zei Wipstaart, "Pinkeltje is zo vreeslijk verkouden en nu
heeft hij geen lekker warm bedje. Heb jij niet wat zachte veertjes in je
huisje?"
"Natuurlijk wel," zei vader Duif en hij wipte gauw in zijn huisje en
alle duifjes zochten heel kleine, warme, zachte veertjes bij elkaar en
daarmee vloog Wipstaart vlug naar het grote huis terug.
"Flapperde-flapperde-flapperde-flap," daar vloog Wipstaart al naar
binnen.
"Ka! Ka! Ka!" zei hij, de veertjes voor het holletje leggende, "hier 
heb ik een heleboel lekkere, warme zachte veertjes voor Pinkeltje."
De muisjes waren juist klaar met het bedje. Gauw stopten ze de veertjes
er in.
"Miauw-miauw-miauw," daar kwam Snorrebaard en op zijn rug zat
Zilverdraadje, en die had een prachtige warme das gemaakt voor
Pinkeltjes hals en nog een heel mooi zilverkleurig dekentje er bij!
Wat was die Pinkeltje nu blij en wat lag hij lekker warm in dat
heerlijke bedje.
"A-pe-tsjoe! A-pe-tsjoe! A-pe-tsjoe!" nieste hij weer.
"Zoem-zoem-zoem-zoem," daar kwam Brommertje aanvliegen met de halve
hazelnotendop vol met heerlijke zoete honing!
De muisjes gaven Pinkeltje gauw wat van de honing.
"Dat smaakt heerlijk," zei Pinkeltje, "nu zal ik wel gauw beter zijn."
En toen... opeens hoorde Pinkeltje heel zachtjes muziek,
"zoeme-zoeme-zom-zom-zom." Dat waren wel zeven vliegjes en ze zoemden zo
mooi en zo zacht, dat Pinkeltje spoedig insliep.
"Hip-Hip-Hip!" zachtjes hipte Wipstaart naar het raam en
"trip-trip-trip," tripte Snorrebaard voorzichtig weg. 
Alleen de muisjes bleven bij Pinkeltje heel stil zitten, om op hem
te passen.
En de volgende morgen, toen Pinkeltje wakker werd, was hij helemaal niet
verkouden meer. En al zijn vriendjes waren er blij om!


XXVI. Pinkeltje gaat mijnheer Paashaas zoeken

Pinkeltje had het heel, heel druk in zijn holletje, achter de etenskast.
"Wat is er toch, Pinkeltje?" vroegen alle vijf de muisjes tegelijk.
"Ik moet op reis, ik wil mijnheer Paashaas zoeken."
"Mijnheer Paashaas?" vroeg Knabbeltje verbaasd.
"Ja," zei Pinkeltje, "ik ga aan mijnheer Paashaas vragen, of hij ook bij
de vader en de moeder en de kindertjes wil komen."
Pinkeltje stopte nog een paar stukjes brood in zijn zak, zette zijn
aardig blauw mutsje recht op zijn hoofd en keek de kamer in. Gelukkig
was er niemand. Toen stapte Pinkeltje de kamer door en liep gauw naar
buiten. Wat was het buiten lekker weer, vond Pinkeltje en voorzichtig
liep hij de grote tuin door. In de schutting was een klein gaatje, daar
stapte Pinkeltje doorheen. Maar... nu stond hij zo maar in de grote
straat van de stad en nu schrok Pinkeltje vreeslijk, want boven hem 
zag hij de grote schoen van een man, die over de straat liep. 
Gauw, gauw, Pinkeltje sprong opzij en "boem!" - daar kwam de grote
laars vlak bij Pinkeltje op de grond. He, wat schrok hij daar van.
"Ik ga maar weer terug," dacht Pinkeltje, "want het is veel te
gevaarlijk hier voor zo'n klein mannetje als ik..." 
Maar - wat was dat? Daar gooide iemand een volle emmer water leeg, 
juist tegen Pinkeltje. Hij rolde met het water helemaal
ondersteboven en kwam tegen een hoop modder van de straat te liggen.
Och-och, wat zag die Pinkeltje er nu vies uit! Maar-O!-O!, wat gebeurde
er nu weer! Een man, met een grote schep, schepte alle vuil en modder
van de straat in een grote vuilniswagen.
"O, o," gilde Pinkeltje, en hij wilde heel hard weglopen, maar de man
zag hem niet en schepte Pinkeltje mee en... in de vuilniswagen. Daar
reed de wagen weg.
"Help! Knabbeltje, Zwartsnoetje, Langstaartje, Grijshuidje, Kraaloogje!"
riep Pinkeltje, "help me, gauw, help me gauw, Snorrebaard." Maar niemand
hoorde Pinkeltje en Pinkeltje reed in de vuilniswagen al verder en
verder van het grote huis vandaan. Pinkeltje zat op vieze papiertjes en
lapjes en huilde, huilde heel erg.
"Zoem-zoem-zoem-zoem!" hoorde hij.
"Hoera!" riep Pinkeltje, "dat is Brommertje, de vlieg."
En ja, gelukkig, het was Brommertje.
"Brommertje! Brommertje! Wat moet ik doen, we gaan zo ver van het grote
huis."
"Zoem, zoem, zoem, ik weet niet Pinkeltje, wat we doen moeten, ik kan je
niet optillen, Pinkeltje."
"Blijf je bij me, Brommertje?" vroeg Pinkeltje.
"Ja zeker!" zei Brommertje.
"En waar gaan we helemaal naar toe?" vroeg Pinkeltje weer.
"Naar de grote vuilnishoop, buiten de stad," zei Brommertje.
En de wagen reed maar verder en verder, helemaal de stad uit.
"Ho paard," hoorde Pinkeltje een der mannen roepen, toen ze bij 
de vuilnisbelt waren. Ze tilden de bak van de wagen en gooiden 
alles wat er in zat, met Pinkeltje er bij, op een hele grote 
berg modder.
"Kijk," zei een der mannen, "daar ligt een klein poppetje."
Nu schrok Pinkeltje zo vreeslijk! Zouden de mannen hem oppakken en
meenemen?
Pinkeltje werd er helemaal bleek van. Met verschrikte ogen zag hij, hoe
daar de grote hand van den man al naar hem toekwam.
"Zoem-zoem-zoem," daar kwam Brommertje aanvliegen en... "pik," daar stak
hij den man in zijn hand. "Au, au," riep de man, "ga je weg, lelijke
vlieg!" en hij sloeg naar Brommertje en toen hij dat deed, kroop
Pinkeltje gauw weg onder een groot stuk papier.
"Waar is dat poppetje nu?" vroeg de man aan den anderen man.
"Dat weet ik niet. Bah! laat die rommel toch liggen."
En gelukkig deed de man dat en samen gingen ze met de wagen weer haar de
stad terug.
Pinkeltje kroop nu gauw onder het papier vandaan en naar beneden.
"Brommertje," riep Pinkeltje, "daar in de verte is een weiland, daar ga
ik heen..." Maar och och, dat ging niet, want er was een grote sloot om
het weiland.
"Kwik-kwak-kwik-kwak," daar kwam Groenpootje, de kikker, aangesprongen.
"Groenpootje, wil je mij niet naar de overkant brengen?" vroeg
Pinkeltje.
"Kom maar hier Pinkeltje," zei Groenpootje. Nu klom Pinkeltje op
Groenpootjes rug en wip, daar sprong hij al met Pinkeltje in het water.
"Brrrrr," daar werd Pinkeltje nat van, maar Groenpootje zwom gauw naar
de andere kant en nu stond Pinkeltje in het weiland. Maar... hij was
helemaal nat. Daarom ging Pinkeltje gauw in de zon zitten drogen.
Brommertje ging naast hem zitten op een grassprietje en zei:
"Maar wat doen we nu Pinkeltje, je kunt niet naar de stad lopen, dat is
veel te ver."
"Weet je wat," riep Pinkeltje, "vlieg jij naar de stad terug en zeg aan
de muisjes dat ik hier ben, anders worden ze heel bang. Misschien kom je
vader Duif wel tegen, en wil die me wel terug brengen."
"Goed," zei Brommertje, "dan vlieg ik al vast weg."
"Brommertje! Brommertje," riep Pinkeltje de vlieg nog na, "als je
mijnheer Paashaas tegenkomt, zeg dan, dat ik hier ben."
"Ja Pinkeltje," riep Brommertje terug, "dat zal ik doen," en
"zoem-zoem-zoem-zoem," vloog Brommertje naar het grote huis terug.
Maar wat was dat, waar was de zon gebleven? Daar kwamen heel grote 
wolken en "klik-klik-klik," daar vielen grote regendruppels.
Pinkeltje keek erg bang om zich heen, waar moest hij zich nu verstoppen?
"Kwik-kwak-kwik-kwak."
"Groenpootje," riep Pinkeltje, "waar kan ik me verstoppen voor de
regen?"
"Kom maar gauw mee," riep Groenpootje, "hier onder deze grote
paddenstoel, dat is net een paraplu. Zie je wel, Pinkeltje?"
"Ja," zei Pinkeltje, "maar Groenpootje, waar moet ik nu slapen
vannacht?"
"O," zei Groenpootje, "zie je die grote gele bloem? Nu, daar klim je
vanavond maar in."
Dat deed Pinkeltje en toen het heel laat in de avond was, deed de bloem
zijn blaadjes dicht en zat Pinkeltje in een heerlijk, warm huisje en
sliep erg lekker.


XXVII. Pinkeltje en mijnheer Paashaas

Gauw nam Pinkeltje zijn mutsje en zwaaide er mee.
De zon scheen op de bloem, waar Pinkeltje in lag te slapen. Dit vond de
bloem erg prettig en daarom deed ze gauw alle blaadjes open en daar werd
Pinkeltje wakker van.
"Zoem! Zoem! Zoem! Goedenmorgen, Pinkeltje," zei Brommertje, die boven
op een grasspriet zat.
"Dag Brommertje," zei Pinkeltje, "ik heb toch zo lekker geslapen."
"Zoem, zoem, zoem, ik heb mijnheer Paashaas gezien Pinkeltje, en die
komt straks hier langs."
"Dan ga ik gauw kijken of hij er al aankomt," en Pinkeltje klom boven in
een heel lange rietstengel. En ja, daar zag Pinkeltje in de verte de
lange oren van mijnheer Paashaas. Gauw nam Pinkeltje zijn mutsje en
zwaaide er mee.
"Spring-sprang-sprong," daar kwam mijnheer Paashaas aanspringen.
Wat zag die mijnheer Paashaas er deftig uit, op zijn rug een grote mand
en op zijn neus een heel grote bril.
"Goedenmorgen, Pinkeltje," zei mijnheer Paashaas, "wil je met me mee
gaan naar het Paasveld en al de Paashaasjes?"
"Heel graag, mijnheer Paashaas," zei Pinkeltje.
"Ga dan maar in het mandje op mijn rug zitten," zei mijnheer Paashaas.
Dat deed Pinkeltje natuurlijk gauw en "spring-sprang-sprong," daar hipte
mijnheer Paashaas met Pinkeltje hard weg.
Wat kon die mijnheer Paashaas hard lopen, ze gingen eerst over een
weiland en toen over nog een weiland en toen door een groot, donker bos
en opeens kwamen ze op een heel groot stuk land, midden in het donkere
bos en daar - neen, maar dat was prachtig - Pinkeltje wist niet, waar
hij het eerst zou kijken. Weten jullie, wat hij daar zag?"
Overal lagen hoge bergen van prachtig gekleurde paaseieren, rode en
blauwe en groene en zilveren en gouden eieren, wel duizend en duizend en
duizend. En overal wipten er haasjes rond, zo veel haasjes, dat
Pinkeltje ze helemaal niet tellen kon en al die haasjes hadden kleine
potjes verf en heel, heel kleine kwastjes en daarmee beschilderden ze al
die paaseieren. Pinkeltje keek heel goed naar een van de haasjes. En dat
haasje schilderde op elk ei een prachtige ster en weer een ander haasje
schilderde een mooie bloem. En alle haasjes hadden het erg druk. Toen
vroeg Pinkeltje aan mijnheer Paashaas: "Zijn nu al die eieren voor lieve
kinderen?"
"Ja," zei mijnheer Paashaas, "en ik schrijf in grote boeken, wie van de
kindertjes een ei krijgen. Wil je dat eens zien, Pinkeltje?"
"Graag," zei Pinkeltje.
Toen stapte mijnheer Paashaas naar een dikke boom en klopte met zijn 
poot tegen de boom...
"Klop-klop-klop," en daar ging een klein deurtje in de boom open en nu
zag Pinkeltje een heel lange smalle trap, die trap wandelde Pinkeltje en
mijnheer Paashaas helemaal af naar beneden en toen... toen zag 
Pinkeltje allemaal andere haasjes en die maakten allemaal eieren, van 
chocola en van suiker, en er kwamen weer andere haasjes met kleine 
wagentjes en daar legden ze de eieren op en brachten die dan naar de 
haasjes boven op de open plek in het bos. Daar beschilderden de andere 
haasjes ze dan weer en maakten ze mooi.
"Mijnheer Paashaas," vroeg Pinkeltje, "brengt u ook alstublieft een paar
mooie eieren aan de kinderen in het grote huis en aan den vader en de
moeder?"
"Dan zullen we eerst eens in de grote boeken kijken of die wel allemaal
lief zijn geweest," zei mijnheer Paashaas.
Toen nam mijnheer Paashaas een van zijn grote boeken, zette zijn bril
recht en keek in het boek.
Ja, daar stond het geschreven:
"De vader en de moeder en de twee meisjes en het jongetje zijn erg lief
geweest en krijgen allemaal een groot paasei."
"Hoera! dat is fijn!" riep Pinkeltje.
Maar nu liep mijnheer Paashaas weer uit het hol onder de boom vandaan en
boven gekomen klapte hij heel hard met de pootjes tegen elkaar.
En toen zag Pinkeltje, dat alle haasjes opeens heel vlug kwamen
aanlopen.
"Haasjes," zei mijnheer Paashaas, "haal allemaal je mandje, en doe daar
heel veel eieren in," en "rrrrt-rrrrt-rrrrt," weg holden de haasjes en
"rrrt-rrt-rrrt," daar waren ze alweer terug met de mandjes op hun
ruggetjes, vol met Paaseieren.
"Allemaal netjes op een rij gaan staan!" riep mijnheer Paashaas. En toen
zag Pinkeltje een heel, heel lange rij van haasjes met mandjes met 
gekleurde eieren op hun rug.
Toen zei mijnheer Paashaas: "Wie van jullie moet er naar het grote huis
in de stad?"
"Ik," zei Langoor.
"En heb je alle eieren?" vroeg mijnheer Paashaas.
Maar wat schrok Pinkeltje daar, want Langoor zei:
"Neen, mijnheer Paashaas, ik heb nog geen eieren voor den vader en de
moeder!"
Wat vond Pinkeltje dat akelig.
"Dan," zei mijnheer Paashaas, "moet je die morgen maar brengen."
"Gelukkig," dacht Pinkeltje, "dat de vader en de moeder toch nog wat
krijgen zouden."
En toen klapte mijnheer Paashaas weer in zijn pootjes en
"huppelde-huppelde-hup," weg huppelden alle haasjes met hun mandjes met
eieren overal naar toe, naar alle lieve kinderen en alle aardige mensen.
"Dank u wel, mijnheer Paashaas," zei Pinkeltje, "dat u zulke mooie
gouden en rode eieren voor de kindertjes hebt gemaakt."


XXVIII. Pinkeltje in het paasei

Pinkeltje was erg moe geworden van het aldoor maar rondwandelen en naar
de haasjes kijken. En het werd ook al erg laat en heel gauw zou het
donker zijn.
"Weet je, wat je doen moet, Pinkeltje," zei mijnheer Paashaas, "je kunt
wel slapen, waar de Paaseieren gemaakt worden."
Mijnheer Paashaas liep naar een dikke boom, klopte er tegen met zijn
poot, "klop-klop-klop," daar ging een deurtje open, Pinkeltje zag weer
een lange trap.
"Dank u wel, mijnheer Paashaas!" zei Pinkeltje en stapte gauw door het
deurtje en toen de trap af.
Beneden in het grote hol onder de boom, waren nog heel veel haasjes aan
het eieren maken. Pinkeltje bleef er naar kijken.
Een haasje kwam aanlopen met de helft van een chocolade ei en zette die
helft op een andere helft van een ei, dan plakte een de twee helften aan
elkaar en klaar was het ei.
"Wil je eens proeven Pinkeltje, hoe lekker ze zijn?" vroeg een ander
haasje aan Pinkeltje.
"Wat graag," zei Pinkeltje.
Voorzichtig brak het haasje een stukje van een chocolade ei af en
Pinkeltje proefde er van.
"He, dat is lekker," zei Pinkeltje.
Toen wandelde Pinkeltje verder en zag hele stapels van chocolade eieren
en ook van halve eieren.
"O, o, o, wat krijg ik een slaap," zuchtte Pinkeltje, "waar zal ik
vanavond nu gaan slapen?"
Daar zag hij vlak bij hem een half chocolade ei staan.
"Weet je wat," dacht Pinkeltje, "daar ga ik lekker in liggen, zo'n half
ei ziet er net uit als een echt bedje."
En dadelijk kroop Pinkeltje in het halve ei, stopte zijn jasje onder
zijn hoofdje en viel gauw in slaap.
Het was buiten al helemaal donker geworden.
Langoor, de haas, hipte in het donker nog rond. Ineens zag hij wat
wits... dat was Pluimstaart.
"Pluimstaart!" riep Langoor, "ik ben blij, dat ik je zie, we moeten nog
een groot paasei halen voor den vader uit het grote huis." Heel vlug
liepen ze toen de trap in de boom af, naar het hol. Ze riepen tegen de
andere haasjes, dat ze een groot paasei moesten hebben.
De haasjes zochten en zochten, maar vonden geen groot paasei. Alle
andere eieren waren te klein.
"Dan maken we er gauw een," zei de bakkerhaas, "hier heb ik nog een half
ei, en daar ligt nog een helft." Met hun tweeen tilden de haasjes het
ene halve ei op en plakten het vlug op het andere halve ei. Toen
pakten Langoor en Pluimstaart het ei beet en liepen er heel vlug mee
weg.
"Wat schommel ik toch," dacht Pinkeltje, toen hij wakker werd, "en wat
is het hier donker."
Telkens probeerde hij op te staan, maar telkens rolde hij weer
ondersteboven.
"He," zeiden de haasjes, "wat is dat ei zwaar, er zit zeker een heleboel
chocola in."
Maar het was niet alleen de chocola, die het ei zo zwaar maakte, maar
Pinkeltje, want die hadden de haasjes, zonder dat ze het wisten, in het
ei mee ingepakt.
Toen de haasjes aan het grote huis kwamen, liepen ze stil met het paasei
naar boven en legden het ei op de tafel in de kamer. Dan zou de vader 
het morgen vinden.
Maar die arme Pinkeltje was zo bang! Met zijn handjes zocht hij overal
naar een gaatje, om er uit te komen, maar hij zat helemaal opgesloten in
het paasei.
En toen niets hielp, gine dat arme Pinkeltje maar stil zitten en hij
huilde een beetje, omdat hij niet wist, wat hij nu doen moest.
De volgende morgen kwamen de vader en de moeder en de kindertjes aan
tafel en wat zagen ze daar... voor allemaal een paasei! Dat was een
pret! De vader nam zijn ei en schudde het heen en weer.
"Rommelde-bommelde-bommel." Pinkeltje viel van de ene kant naar de
andere kant.
"Maakt u het ei al open vader?" riepen de kindertjes.
"Neen," zei de vader, "het is zo mooi, dat ik het nog wat bewaren wil."
Toen ging de vader naar zijn kantoor en de kindertjes naar de tuin en de
moeder naar de keuken.
De paaseieren lagen op tafel.
"Ka! Ka! Ka!" daar kwam die stoute Wipstaart, de kraai, de kamer binnen
vliegen. Hij vloog op de tafel en toen... toen pikte hij met zijn snavel
op het ei van den vader.
"Pik! Pik! Pik!" een heel gat er in.
"O," riepen de muisjes, "kijk die stoute Wipstaart eens." Maar gelukkig,
daar kwam Snorrebaard, de poes, binnen.
"Miauw, miauw, miauw," zei Snorrebaard, "ga je weg, stoute Wipstaart."
"Jij bent zelf een stoute Snorrebaard!" zei Wipstaart, en vloog het raam
uit.
Snorrebaard zat op de tafel en keek naar de paaseieren.
"Wat akelig," dacht Snorrebaard, "nu heeft die lelijke Wipstaart een
heel gat in het paasei van den vader gemaakt."
Maar wat was dat?... Snorrebaard zette heel grote ogen op! Wat gebeurde
daar met het paasei?... Neen, maar daar begreep Snorrebaard nu helemaal
niets van!...
Uit het gaatje in het paasei kwam een heel klein blauw puntmutsje te 
voorschijn en toen... kwam het gezichtje van Pinkeltje er uit, die 
vreeslijk verschrikt keek.
"O, Snorrebaard, ben jij daar?" riep Pinkeltje erg blij. "Waar ben ik?"
"Je bent weer in het grote huis terug," riep Snorrebaard. "Hoera!" en
hij trok Pinkeltje uit het ei op de tafel.
"O, wat ben ik blij weer thuis te zijn!" riep Pinkeltje en gauw gaf hij
Snorrebaard een zoentje op zijn snuitje, en liep toen vlug naar het
holletje bij de muisjes, achter de etenskast.
Wat waren ook de muisjes blij om Pinkeltje weer te zien.
"Kijk eens, Pinkeltje! wat we van mijnheer Paashaas gekregen hebben? -
Een heel lekker chocolade paasei!"
En toen was het feest in het holletje, voor de muisjes en voor
Pinkeltje.

-EINDE-